Wallonië


                                                     Wallonië (Wallonien)
                                                       Algemene inligting
                                             Land:                  België
                                   Amptelike tale:            Frans, Duits
                                         Hoofstad:                   Namur
                                      Oppervlakte:              16 844 km²
                                       ISO 3166-2:
                                Amptelike webwerf:    Webwerf van Wallonië
                                                                Bevolking
                               Bevolking (totaal):        3 380 498 (2004)
                               Bevolkingsdigtheid:              199,39/km²
                                                              Instellings
                                        Federasie:                    1993
                                    Regeringsvorm: Parlementêre demokrasie
                                  Eerste Minister:            Elio Di Rupo
                                        Volkslied:    Le Chant des Wallons
                                                                  Ligging
                                                        Ligging In Europa

                                                           Vlaamse Gewes,
                                                           Waalse Gewes,
                                            Brusselse Hoofstedelike Gewes
                                                 Vlaamse Gemeenskap,
                                                 Fransstalige Gemeenskap,
                                                   Duitstalige Gemeenskap

   Wallonië (Waals: Waloneye, Frans: Wallonie, Duits: Wallonien) is een
   van die drie geweste (régions) van die Belgiese statebond. Dit bestaan
   hoofsaaklik uit die Franstalige gebiede van die land (met uitsondering
   van Brussel) en die gebied van die Duitstalige gemeenskap in die ooste.

   Inhoud

        * 1 Etimologie
        * 2 Geografie
             + 2.1 Oppervlakte en bevolking
        * 3 Tale en taalbeleid
        * 4 Geskiedenis
             + 4.1 Voor 1830
             + 4.2 Ná 1830
        * 5 Ekonomiese basis
             + 5.1 Geskiedenis
             + 5.2 Ekonomiese basis volgens sektore
             + 5.3 Bruto geografiese produk en werkloosheid
        * 6 Administratiewe verdeling
        * 7 Verwysings

[wysig] Etimologie

   Die term "Wallonië" (aanvanklik nog as Wallonnie gespel) is eers in
   1844 geskep en destyds deur die Belgiese skrywer Joseph Grandgagnage
   (1797-1877) gebruik om na die tuisland van die Franstalige Belge te
   verwys en het al hoe meer gebruiklik geword nadat die nasionale
   beweging van Vlaandere begin het om die Nederlandstalige noorde van
   België - en nie net die geskiedkundige provinsie Wes-Vlaandere nie -
   "Vlaandere" te noem.^[1] Voor 1844 is Belgiese skilders meestal
   "Vlaams" en Belgiese soldate "Waals" genoem sonder om hulle moedertaal
   in ag te neem.

   Die term "Waal" bestaan egter reeds sedert die 15de eeu en is afgelei
   van 'n plaaslike antieke Keltiese stam se Latynse en Germaanse name
   (Volcae en "Walha", sien die hoofstuk Geskiedenis voor 1830). Dit
   verskyn vir die eerste keer in 15de eeuse kronieke. In Duitsland was
   die term al vroeër in gebruik; die destydse beskrywing van 'n slag in
   die jaar 1302 verwys na "die Walen".

[wysig] Geografie

[wysig] Oppervlakte en bevolking

   Dinant
   Dinant

   Met sy oppervlakte van 16 844 vierkante kilometer beslaan Wallonië meer
   as die helfte van die Belgiese grondgebied. Dit sluit die provinsies
   Waals-Brabant, Hainaut, Liège, Luxemburg en Namur in. Die grootste
   stede (met meer as 50 000 inwoners) is Charleroi, Liège, Namur, Mons,
   La Louvière, Mouscron, Seraing, Tournai en Verviers.

   Wallonië is landgebonde en dig bevolk. Die 3 300 000 inwoners maak
   sowat 'n derde van die totale bevolking van die land uit. Frans is die
   spreektaal vir die groot meerderheid van die bevolking, met
   uitsondering van die oostelike kantons, wat 'n Duitstalige bevolking
   van sowat 71 000 mense het.

   Daar bestaan ook 'n Nederlandstalige minderheid in bepaalde dorpe langs
   die Frans-Nederlandse taalgrens met Vlaandere met die reg op
   Nederlandstalige fasiliteite.

[wysig] Tale en taalbeleid

   Die Wale praat sedert die 5de eeu Frans of Franse dialekte. Met
   uitsondering van die mees oostelike dele (die gebied van die
   Duitssprekende Gemeenskap) is Frans die amptelike taal van Wallonië, en
   Frans oorheers ook die parlementsdebatte en regeringsake. Nogtans moet
   alle plaaslike wette ook in 'n Duitse versie gepubliseer word en
   antwoorde aan Duitstalige burgers moet in Duits gegee word.
   'n Tweetalige Frans-Luxemburgse straatbord in die provinsie Luxemburg
   'n Tweetalige Frans-Luxemburgse straatbord in die provinsie Luxemburg

   Die amptelik Franstalige gebied maak oorwegend deel uit van die Waalse
   taalgebied, en net die mees westelike deel van Wallonië hoort by die
   Pikardiese taalgebied. Sowel Waals asook Pikardies word deur hulle
   sprekers dikwels as selfstandige Romaanse tale beskou en word in 'n
   beperkte mate ook amptelik as streektale erken. Die Waalse taal met sy
   vier dialekte en Pikardies was tot by die 20ste eeu die omgangstale van
   die Waalse volk, maar word nou steeds minder gebesig.

   Naas Frans- en Duitssprekendes is daar ook 'n klein Vlaamse minderheid.
   In die munisipaliteite Comines-Warneton (Nederlands: Komen-Waasten),
   Enghien (Edingen), Flobecq (Vloesberg) en Mouscron (Moeskroen) het
   Nederlandssprekendes bepaalde taalregte, sogenaamde "fasiliteite". Die
   "Platduitse" munisipaliteite Baelen (Balen), Plombières
   (Bleyberg/Bleiberg) en Welkenraedt (Welkenrath/Welkenraat) het sedert
   1966 die moontlikheid om dieselfde fasiliteite vir hulle
   Nederlandstalige bewoners daar te stel, maar tot dusver maak hulle
   plaaslike owerhede hiervan nog geen gebruik nie.

[wysig] Geskiedenis

[wysig] Voor 1830

   La Roche-en-Ardenne
   La Roche-en-Ardenne

   Na die verowering van die Belgiese Gallië deur Gaius Julius Caesar word
   'n deel van die bevolking geromaniseer; hulle staan by hulle Germaanse
   bure as "Walha" bekend. Van hierdie woord is die huidige naam "Waal" en
   "Waals" afgelei. Tydens die Romeinse heerskappy word ook die
   Romaans-Germaniese taalgrens gevestig.

   Tydens die volgende eeue word die Waalse gebiede eers deel van die
   Romeinse en vervolgens van die Karolingiese Ryk; later splits hulle op
   in 'n aantal klein vorstedomme wat met mekaar om mag meeding. Hulle
   word in die 15de eeu by die Hertogdom Boergondië en daarna by die
   Spaanse en Oostenrykse Nederlande ingelyf. Net die Vorstedom Liège bly
   'n outonome gewes.

   Met die anneksasie deur die Franse Republiek en vervolgens die
   Napoleoniese Keiserryk word die Waalse gebiede tot by die jaar 1815
   verenig. Vervolgens word die gebied 'n deel van die Koninkryk van
   Nederland.

[wysig] Ná 1830

   Elio Di Rupo, die Eerste Minister van Wallonië
   Elio Di Rupo, die Eerste Minister van Wallonië

   Nadat dit in 1830 sy onafhanklikheid van Nederland verkry, word die
   Koninkryk van België as 'n eenheidsstaat opgerig, waarby die
   Franstaliges die Vlaminge begin oorheers. Charles-Joseph Grandgagnage
   skep in 1844 die term "Wallonië". Die gedagte van 'n Waalse deelstaat
   raak met die groeiende mag van Vlaandere teen die einde van die 19de
   eeu al hoe meer gewild.

   'n Taalwet van 1932 bevestig die eentaligheid van die Waalse en Vlaamse
   geweste (net die hoofstad Brussel word tot 'n tweetalige gebied
   verklaar). 'n Aantal bykomstige taalwette word in die jare 1962 en 1963
   verkondig. Die spanninge tussen die Franse en Vlaamse gemeenskappe
   bereik in 1968 'n hoogtepunt: Die Franstalige studente en dosente
   verlaat die Vlaamse Universiteit van Louvain (Nederlands: Leuven), wat
   vervolgens gesplits word.

   Die huidige gewes Wallonië word amptelik in 1980 met die hervorming van
   die Belgiese staat en die begin van die federale staatsbedeling
   opgerig.

[wysig] Ekonomiese basis

[wysig] Geskiedenis

   'n Nagtelike uitsig oor die vesting van Namur en die Waalse Parlement
   'n Nagtelike uitsig oor die vesting van Namur en die Waalse Parlement

   Die Waalse swaar nywerheid, wat onder meer die mynbou en die
   vervaardiging van yster, metaal en glas insluit, groei baie sterk in
   die verloop van die 19de eeu, veral in die omgewing van Liège en
   Charleroi. België word in die tyd die eerste nywerheidsland van die
   Europese vasteland. Met die onvermydelike neergang van die swaar
   nywerheid in die 20ste eeu en die eerste sluitings van myne in die jaar
   1958, asook die krisis van die yster- en staalbedryf in die volgende
   jare, neem 'n reeks van moeilike herstrukturerings sy aanvang.

   Met die huidige stabilisering van die ekonomie word 'n nuwe groeifase
   ingelui. Wallonië probeer om voordeel uit sy ligging in die hartland
   van Europa te trek en steun nou op nuwe tegnologieë.

[wysig] Ekonomiese basis volgens sektore

   Vandag werk volgens die statistieke gegewens van die jaar 2001 70,8
   persent van die Waalse beroepsbevolking in die tersiêre
   (dienste-)sektor, 27,4 persent in die nywerheid, energievoorsiening en
   boubedryf, en net 1,8 persent in die land- en bosbou en vissery.

[wysig] Bruto geografiese produk en werkloosheid

   Volgens syfers van die jaar 2002 is die bruto geografiese produk (BGP)
   van Wallonië 61,582 biljoen Euro; die BGP per capita bereik 78,2
   persent van die gemiddelde BGP van die destydse 15 lidstate van die
   Europese Unie. Die werkloosheidsyfer volgens die berekeningsmetode van
   Eurostat, die statistieke diens van die EU, is in 2003 10,9 persent
   (teenoor 'n gemiddelde van 8,2 persent vir die 15 lidstate van die EU).

[wysig] Administratiewe verdeling

   Wallonië is in vyf provinsies verdeel:

               Provinsie              Hoofstad   Inwoners      Soos op
   1 Brabant wallon (Waals-Brabant) Wavre        367 693   1 Julie 2006
   2 Hainaut                        Mons         1 286 275 1 Januarie 2005
   3 Liège (Luik)                   Liège (Luik) 1 034 024 1 Januarie 2005
   4 Luxembourg (Luxemburg)         Arlon (Arel) 256 004   1 Januarie 2005
   5 Namur                          Namur        455 863   1 Januarie 2005

[wysig] Verwysings

    1. ^ Stephens, Meic: Minderheiten in Westeuropa. Husum: Matthiesen
       1979, bl. 31

   Kategorie: Wallonië

