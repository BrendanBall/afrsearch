Walt Disney


   Walt Disney was 'n Amerikaanse tekenprentvervaardiger en filmmaker. Hy
   is die vader van tekenprentfilms en die skepper van wêreldbekende
   tekenprentkaraktertjies soos Donald Duck, Mickey Mouse en Goofy wat
   kinders en grootmense van oor die hele wêreld al vir dekades lank
   vermaak. Disneyland met sy tegniese en sprokiesagtige
   besienswaardighede wat in 1955 naby Los Angeles opgerig is, was Walt
   Disney se breinkind. So ook Disney World naby Orlando, Florida. Beide
   pretparke is onder die gewildste toeriste-aantreklikhede in die wêreld.

[wysig] 'n Kort lewensgeskiedenis

   Walt Elias Disney is op 5 Desember 1901 in Chicago gebore. Sy pa was 'n
   rondreisende nutsman; sy ma 'n onderwyseres. As kind het Walt reeds
   kunstalent geopenbaar en toe die familie Kansas City toe trek, het Walt
   klasse in die tekenprentkuns geneem by die Kansas City Art Institute
   and School of Design. Na die Eerste Wêreldoorlog het hy in die
   reklameveld gewerk en toe in 1923 saam met sy broer, Roy, die
   Disneystudio opgerig. 'n Kunstenaarsvriend, Ub Iwerks, het by hulle
   aangesluit. Hy sou later die kreatiewe jong kunstenaarsspan lei wat
   verantwoordelik was vir menige Disneyfantasië. Ondanks bepaalde
   suksesse (onder andere kombinasies van gewone en getekende films) het
   sake eers met die verskyning van die Mickey Mouse reeks koers gekry. In
   1928, kombineer Walt Disney die nuwe tegnologie wat klankfilms moontlik
   gemaak het met 'n wenresepkaraktertjie, Mickey Mouse, en skep 'n nuwe
   industrie in die proses. In 1937 het Disney die wêreld se eerste
   vollengte tekenprent, Snow White and the Seven Dwarfs, gemaak. Net soos
   sy kortfilms was Snow White 'n reuse-sukses. Pinocchio, Dumbo, Bambi,
   Cinderella, Lady and the Tramp en Fantasia het gevolg. Daarbenewens het
   hy 'n reeks natuurfilms gemaak, waaronder Beaver Valley, Waterbirds,
   Living Desert, Vanishing Prairie en African Lion. Op die terrein van
   die speelfilm vervaardig hy Story of Robin Hood, The Sword and the
   Rose, Rob Roy en 20 000 Leagues Beneath the Sea. Disney se sukses het
   gelê in sy vermoë om kreatiewe spanne te organiseer en te koördineer en
   sy gewilligheid om nuwe tegnologie aan te gryp - hy het nie geaarsel om
   eers klank, toe kleur, toe televisie as media aan te gryp nie. Hy het
   besef dat daar net so baie geld te maak was uit die byprodukte van sy
   films (speelgoed, advertensiekontrakte, ens) as uit die films self. Hy
   het die idee van 'n reusepretpark omskep in 'n uiters suksesvolle
   kommersiële werklikheid. Met versiendheid en fyn besigheidsin het hy
   die wêreld se grootste mediamaatskappy gebou. Walt Disney is op 15
   Desember 1966 in Los Angeles aan kanker oorlede. Onlangse artikels gee
   te kenne dat die beeld van Walt Disney as 'n vrolike, gelukkige man wie
   se hoofdoel in die lewe was om ander mense se lewens met sy stories op
   te helder, nie 'n akkurate beeld is nie, maar dat die skepper van
   stories wat by uitstek gesonde, konserwatiewe familiewaardes uitgedra
   het, eintlik 'n somber, komplekse, gedrewe persoon was.
   Kategorieë: Amerikaanse animasiekunstenaars • Amerikaanse
   rolprentregisseurs

