Walt Whitman Rostow


   Walt Whitman Rostow (* 7 Oktober 1916 in New York Stad; † 13 Februarie
   2003 in Austin, Texas) was 'n Amerikaanse ekonoom, ekonomiese
   historikus en in die tydperk tussen 1960 en 1969 'n Amerikaanse
   kabinetslid.

[wysig] Biografie

   Walt Whitman Rostow, 7 Oktober 1968
   Walt Whitman Rostow, 7 Oktober 1968

   Walt Whitman Rostow is in 1916 as die seun van die Russiese immigrante
   Viktor Aaron en Lillian Rostow in New York gebore. Op die ouderdom van
   vyftien jaar het hy in 1932 die high school-eksamen in New Haven afgelê
   en 'n beurs ontvang om aan die Yale-universiteit vir 'n graad in
   ekonomie en geskiedenis te studeer. In 1936 het Rostow die befaamde
   Rhodes-beurs ontvang wat hom in staat gestel het om van 1936 tot 1938
   aan die Universiteit van Oxford te studeer. In 1940 het hy in Yale met
   sy dissertasie oor British Trade Fluctuations, 1868-1896 sy
   doktersgraad behaal. In die volgende jaar was hy dosent in ekonomie aan
   die Columbia-universiteit.

   Ná die Verenigde State se toetrede tot die Tweede Wêreldoorlog het
   Rostow 'n lid van die Office of Strategic Services onder die leiding
   van William Donovan geword. Ná die oorlog was hy tussen 1946 en 1947
   Harmsworth-professor vir geskiedenis in Oxford en in die volgende jare
   dosent aan die Columbia-universiteit en die Massachusetts Institute of
   Technology (MIT).

   In 1958 is Rostow as president Dwight D. Eisenhower se spookskrywer
   benoem. Tydens die presidensiële verkiesingsveldtog van die jaar 1960
   het hy 'n lid van John F. Kennedy se span geword. Ná Kennedy se
   verkiesing het Rostow by die MIT bedank en as veiligheidsraadgewer en
   later in die Amerikaanse State Department (Departement van Buitelandse
   Sake) as stafhoof van Politieke Beplanning gefungeer. In dieselfde jaar
   het ook sy opspraakwekkende werk The Stages of Economic Growth: A
   Noncommunist Manifesto verskyn wat 'n nuwe waardevolle bydrae tot die
   wetenskaplike debat oor ekonomiese moderniseringsmodelle gelewer.

   Ná die moord op Kennedy in November 1963 het hy sy werk onder die nuwe
   president Lyndon B. Johnson voortgesit. Aan die begin van die jaar 1966
   is Rostow as Nasionale Veiligheidsraadgewer benoem en het hierdie amp
   tot by Januarie 1969 beklee. Hy is destyds in toenemende mate daarvan
   beskuldig dat hy een van hoofverantwoordelikes vir die eskalasie van
   die Viëtnam-oorlog sou wees. Met die verkiesing van Richard Nixon as
   nuwe president in 1969 het Rostow uit die politiek bedank.

   Aangesien die MIT geweier het om hom weer tot sy ou leerstoel toe te
   laat, het hy as Junior Professor Emeritus aan die Universiteit van
   Texas (Austin) se Lyndon B. Johnson School of Public Affairs begin
   werk. Hier het hy tot by sy afsterwe in 2003 lesings in ekonomie en
   geskiedenis gehou.

[wysig] Werke

     * Investment and the Great Depression (1938), Econ History Review
     * Essays on the British Economy of the Nineteenth Century (1948)
     * The Terms of Trade in Theory and Practice (1950), Econ History
       Review
     * The Historical Analysis of Terms of Trade (1951), Econ History
       Review
     * The Process of Economic Growth (1952)
     * The Dynamics of Soviet Society (met ander outeurs), Norton and Co.
       1953, slight update Anchor edition 1954
     * Trends in the Allocation of Resources in Secular Growth (1955), in:
       Dupriez (uitgewer), Economic Progress
     * An American Policy in Asia, met R.W. Hatch, (1955)
     * The Take-Off into Self-Sustained Growth (1956), EJ
     * A Proposal: Key to an effective foreign policy, met M. Millikan
       (1957)
     * The Stages of Economic Growth (1959), Econ History Review
     * The Stages of Economic Growth: A non-communist manifesto (1960)
     * Politics and the Stages of Growth (1971)
     * How it All Began: Origins of the modern economy (1975)
     * The World Economy: History and prospect (1978)
     * Why the Poor Get Richer and the Rich Slow Down: Essays in the
       Marshallian long period (1980)
     * Theorists of Economic Growth from David Hume to the Present (1990)

   Kategorieë: Amerikaanse politici • Ekonome • Geskiedkundiges

