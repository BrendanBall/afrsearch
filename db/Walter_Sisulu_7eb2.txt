Walter Sisulu


   Walter Max Ulyate Sisulu (18 Mei 1912, Engcobo – 5 Mei 2003, ) was 'n
   Suid-Afrikaanse anti-apartheid aktivis en lid van die African National
   Congress (ANC).

   Walter Sisulu is op 18 Mei 1912 op Engcobo in die Transkei gebore as
   die seun van Alice Mase Sisulu, 'n huishoudster, en Victor Dickinson,
   'n wit staatsamptenaar. Hy het grootgeword by sy ma se familie in
   Qutubeni en Cofimvaba, waar hy op vyftienjarige leeftyd standerd vier
   voltooi het en daarna na Johannesburg is om as 'n mynwerker te gaan
   werk. Hy was egter te jonk om in diens geneem te word en het een werk
   ná die ander gehad voordat hy 'n eiendomsagentskap op die been gebring
   het wat hom onafhanklik gemaak het. Die agentskap het mettertyd
   ontwikkel in 'n plek waar desperate swartmense aangeklop het om hulp en
   waar baie vir weerstandsorganisasies gewerf is. Nelson Mandela was een
   van die mense wat by Sisulu opgedaag het om hulp te soek. Sisulu het
   die jong Mandela onder sy vlerk geneem en 'n lewenslange vennootskap is
   gebore wat 'n sentrale rol in die stryd teen apartheid sou speel. Die
   seun van Victor Dickenson, 'n blanke staatsamptenaar^[1] van Duitse
   afkoms,^[verwysing benodig] en Alice Manse Sisulu, 'n Xhosa-vrou.^[1]
   In 1928 het hy die sendingskool waar hy 'n leerling was verlaat om in
   Johannesburg te begin werk, eers as arbeider, en later as
   eiendomsagent.

   In 1940 het hy by die ANC aangesluit en in 1943 het hy, Nelson Mandela
   en Oliver Tambo, die ANC Jeugliga gestig. Hy het ook 'n beplanningsrol
   gespeel in die militante beweging Umkhonto we Sizwe ("Spies van die
   Nasie"). In 1949 het hy die ANC se eerste voltydse sekretaris-generaal
   geword toe dié organisasie sy militante Program van Aksie aanvaar het.
   In 1952 was Sisulu saam met Yusuf Cachalia gesamentlike sekretaris van
   die Nasionale Aksieraad, wat die Defiance Campaign (uitdagingsveldtog)
   van stapel laat loop het. Hy sou later aangekla word vir sy deelname
   aan die veldtog.

   In 1952 is Sisulu 'n opgeskorte vonnis opgelê vir sy rol in die
   beplanning van die Defiance Campaign. Daarna reis hy deur Europa en
   besoek die VSSR en Sjina as ambassadeur van die ANC. Gedurende die
   volgende tien jaar is hy sewe keer in die tronk gegooi.

   Op 12 Junie 1964, na die Rivonia-verhoor (1963 - 1964), is hy, Mandela,
   en ander senior ANC-lede tot lewenslange gevangenisskap gevonnis en op
   Robben-eiland opgesluit. Van 1956 tot 1961 het hy tereggestaan op
   aanklagte van hoogverraad (dit sluit in sy aanhouding sonder verhoor in
   1960). In 1961 is hy as eerste politieke kommissaris tot die beheerraad
   van die nuut gestigte Umkhonto WeSizwe verkies. In die volgende twee
   jaar is hy verskeie kere in hegtenis geneem of onder huisarres geplaas
   voordat hy tot ses jaar gevangenisstraf veroordeel is. Op 19 April 1963
   het hy egter ondergronds gegaan hangende 'n appèl teen die vonnis, maar
   is op 11 Julie van daardie jaar is hy saam met agt ander leiers van die
   vryheidstryd by Lilliesleaf Farm in Rivonia in hegtenis geneem en onder
   die 90-dae-wet van destyds aangehou. Intussen het hy ook verder begin
   studeer en geskryf - insluitende artikels oor nasionale helde vir die
   swart pers - met die oog daarop om massaveldtogte op 'n landwye skaal
   te beplan en om strategieë vir die teenstaan van apartheid te
   formuleer. Sy grootste oomblik was ongetwyfeld tydens die
   Rivonia-verhoor van 1963/1964, toe die beskuldigdes besluit het dat
   Sisulu die aangewese persoon was om die gevreesde staatsaanklaer Percy
   Yutar as hoofgetuie vir die verdediging aan te durf. Sisulu het hom
   onder die vyf-dae-lange kruisverhoor so goed van sy taak gekwyt dat die
   regter, wat aanvanklik openlik aan die kant van die aanklaer was, die
   gewisse doodsvonnis vir agt van die tien hoofaangeklaagdes versag het
   tot lewenslange tronkstraf (die ander twee is vrygespreek). In 1964 is
   Sisulu saam met Mandela en andere na Robbeneiland gevlieg, waar hy byna
   drie dekades lank aangehou is. Hy is later oorgeplaas na die
   Pollsmoor-gevangenis, vanwaar hy in Oktober 1989 vrygelaat is. Daarna
   het hy by die ANC se hoofkwartier, Shell House, gewerk saam met onder
   andere die destydse sekretaris-generaal, Cyril Ramaphosa. In 1991 het
   hy 'n versoeningsrol gespeel toe hy by die ANC se kongres in Durban vir
   die amp van ondervoorsitter van die ANC gestaan het sodat 'n verdeling
   tussen Thabo Mbeki en Chris Hani - die ander kandidate vir die amp -
   omseil kon word. Onder Sisulu se leiding het die ANC in 'n goed
   georganiseerde en doeltreffende vryheidsbeweging verander - wat die
   onderdrukking deur die apartheidsregering uitgelok het wat die ANC
   ondergronds sou dryf en die begin van die einde van die
   apartheidsbewind aangekondig het. Saam met sy kollegas het hy die
   Freedom Charter (Vryheidshandves) help opstel. Hy het ook 'n kultuur
   van openlike debat in die Nasionale Uitvoerende Komitee van die ANC
   bevorder. Sy statuur as nasionale leier is versterk deur sy reputasie
   as 'n man van onbesproke integriteit, waardigheid en toewyding aan die
   beginsels van demokrasie. Hulde

   In 1992 het die ANC aan hom hulle hoogste eerbewys, die Isitwalandwe
   Seaparankoe, toegeken vir sy bydrae aan die vryheidstryd in
   Suid-Afrika.

   Hy is in 1944 met Albertina getroud. Die egpaar het vyf kinders van
   hulle eie gehad en nog vier ander aangeneem. Sisulu se vrou en kinders
   het ook aktief deelgeneem aan die vryheidstryd teen apartheid. Sedert
   1994 is van sy kinders in hoë poste aangestel, onder andere by die SABC
   en in die kabinet.

   Hy is op 5 Mei 2003 oorlede en is op 17 Mei 2003 tydens 'n "spesiale
   amptelike begrafnis" begrawe. Walter Sisulu is volgens 'n besluit van
   die President, in oorleg met kabinetsministers, tydens 'n spesiale
   amptelike begrafnis by die Croesus-begraafplaas buite Soweto begrawe.
   Die begrafnis is bygewoon deur Suid-Afrikaanse politici en veterane van
   die struggle, staatsmanne en hoogwaardigheidsbekleërs vanoor die hele
   Afrika, asook verskeie hooggeplaastes uit die buiteland. Voor die
   begrafnis het sy liggaam in staatsie gelê in die Uncle Tom-saal in
   Soweto, waar duisende mense hulde aan hom kom bring het. Die begrafnis
   is ook voorafgegaan deur 'n begrafnisrede by die Orlando-stadion en
   gedenkdienste landwyd. 'n Gedenkdiens vir "Tata Sisulu" is ook by die
   kerk van St Martin-in-the-Fields in Londen gehou, terwyl die Britse
   minister van buitelandse sake, Jack Straw, tydens sy besoek aan
   Suid-Afrika 'n gedenkdiens in Pretoria bygewoon het. In sy huldeblyk
   het oud-president Mandela gesê dat 'n deel van hom met "Xhamela" se
   dood weggeval het, terwyl president Thabo Mbeki hom beskryf het as
   "Suid-Afrika se geliefde vriend en staatsman van bevryding". Sisulu
   self het gesê dat hy graag onthou sou wil word as 'n man wat hom
   toegewy het aan die stryd van die mense. Dat hy hierdie ideaal bereik
   het, word weerspieël in die verklaring van die ANC met sy dood dat
   Walter Sisulu een van die reuse van die stryd teen apartheid was. By sy
   begrafnis het die Amerikaanse sangeres Brenda Joyce My Living Shall Not
   Be In Vain gesing - 'n lied wat ook by die begrafnis van die
   Amerikaanse burgerregteleier Martin Luther King Jnr gesing is.

[wysig] Eksterne skakels

     * "Obituary: Walter Sisulu" - BBC News obituary, dated Monday, 5 May,
       2003
     * "Anti-apartheid fighter Sisulu dies" - BBC News article, dated
       Tuesday, 6 May, 2003
     * "South Africa mourns Sisulu" - BBC News article, dated Tuesday, 6
       May, 2003
     * "Nelson Mandela's tribute to Walter Sisulu" - BBC News article,
       dated Tuesday, 6 May, 2003

[wysig] Verwysings

    1. ^ ^1,0 ^1,1 ANC, Walter Max Ulyate Sisulu, Besoek op 19 Augustus
       2007

   Kategorieë: Artikels met stellings wat verwysings ontbreek •
   Suid-Afrikaanse anti-apartheidsaktiviste • Suid-Afrikaanse politici

