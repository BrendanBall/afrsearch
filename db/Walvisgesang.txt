Walvisgesang


   Boggelwalvisse is bekend vir hul gesange
   Boggelwalvisse is bekend vir hul gesange

   'n Walvisgesang is die geluide wat deur walvisse gemaak word om te
   kommunikeer. Die woord gesang word gebruik om die reëlmatige,
   voorspelbare reeks klanke, veral gemaak deur die boggelwalvis, te
   beskryf, omdat dit so baie klink na menslike sang. Seesoogdiere - die
   walvis, die dolfyn, en die tornyn - is veel afhankliker van klank vir
   kommunikasie as landsoogdiere, want die ander sintuie word belemmer
   deur die wateromgewing. Klank trek ook vier keer vinniger deur water as
   deur lug. Daar word geglo dat die gesange 'n seksuele motief het. Dit
   lyk of die mannetjie-boggelwalvis meestal sing om 'n wyfie aan te lok,
   en daar is vroeër geglo dat hy dit hoofsaaklik in die winter doen,
   tydens die paarseisoen. Nuwe navorsing [[1]] toon aan dat hy ook sing
   tydens die lente. Navorsers glo steeds dat dit geskied met 'n seksuele
   doel (om 'n emosionele band te probeer kry met 'n wyfie vir die
   volgende winter) maar wonder of dit nie ook kan wees om 'n rangorde
   onder die mannetjies daar te stel nie. Die heel nuutste navorsing (sien
   hieronder) kan 'n speek in die wiel van hierdie eenvoudige verklaring
   steek.

   Inhoud

        * 1 Die lied van die boggelwalvis
        * 2 Verwysings
        * 3 Eksterne skakels
        * 4 Bron

[wysig] Die lied van die boggelwalvis

   Alhoewel 'n subspesie van die blouwalvis ook sing, is die boggelwalvis
   se geluide 'die mees komplekse gesange in die diereryk' (Philip
   Clapham, mariene bioloog, 1996). Die nuutste navorsing [Abstrak] toon
   aan dat die boggelwalvis die enigste ander dierspesie is behalwe vir
   die mens wat 'n hiërargie in kommunikasie het. Alhoewel die liedere nie
   die linguistiese nougesetheid van die definisie van taal bevredig nie,
   is dit ook nou bekend dat die walvisse in verskillende streektale sing.

   Die walvisgesange is deur middel van die inligtingsteorie — die
   wiskundige studie van datakodering en -versending — opgebreek, en dit
   is bevind dat elke enkele klank in die liedere 'n aansienlike
   hoeveelheid inligting oordra. Boggelwalvisse herhaal kort en lang
   frases verskeie kere om hul lang gesange te sing. Die langste
   opgeneemde lied het 20 uur lank geduur. Daarby sing hulle in vele lae,
   of skale van herhaling, wat periodisiteite genoem word. 'n Skaal kan
   wissel vanaf ses eenhede tot by die 400. Die hoeveelheid inligting
   daarin vervat is egter veel minder as in die geval van die mens.
   Walvisliedere lewer omtrent een brokkie inligting per sekonde, teenoor
   die tien brokkies in die geval van die mens.

   Al die walvisse van een area (wat 'n area so groot soos 'n oseaan kan
   wees) sing dieselfde lied op ongeveer dieselfde tyd. Die lied ontwikkel
   met die verloop van tyd. Walvisse van 'n ander area sing 'n heeltemal
   verskillende lied. Dit lyk ook of ou onderwerpe nie weer aangeraak word
   nie.
   'n Skema van die lied van 'n boggelwalvis.Oorgeteken vanaf Payne, et
   al. (1983)
   'n Skema van die lied van 'n boggelwalvis.
   Oorgeteken vanaf Payne, et al. (1983)
   Die Voyager het walvisgesange, en ander geluide wat die planeet aarde
   verteenwoordig, die ruimte ingeneem.
   Die Voyager het walvisgesange, en ander geluide wat die planeet aarde
   verteenwoordig, die ruimte ingeneem.

[wysig] Verwysings

     * Sound production, deur Adam S. Frankel, in die Encyclopedia of
       Marine Mammals (pp 1126-1137 (1998)
     * Helweg, D.A., Frankel, A.S., Mobley Jr, J.R. en Herman, L.M.,
       Humpback whale song: our current understanding, in Marine Mammal
       Sensory Systems, J. A. Thomas, R. A. Kastelein, en A. Y. Supin,
       Eds. New York: Plenum, 1992, pp. 459–483.
     * Progressive changes in the songs of humpback whales (Megaptera
       novaeangliae): a detailed analysis of two seasons in Hawaii deur
       K.B.Payne, P. Tyack en R.S. Payne in Communication and behavior of
       whales. Westview Press (1983)
     * Humpback whales deur Phil Clapham, Colin Baxter Photography (1996)

[wysig] Eksterne skakels

     * ARKive - Klanke, beelde en rolprente van walvisse

[wysig] Bron

     * Verkort en aangepas vanaf die artikel Whale song op die Engelse
       Wikipedia
     * Ontleen aan die volgende berigte:
          + Grammatika ontdek in walvisgesang (MSNBC, 22 Maart, 2006)
          + Walvisse praat in streekstale (LiveScience.com, 3 Januarie
            2006)
          + Walvismannetjies sing, die verliefde sotte (MSNBC, 6 Mei 2004)

   Kategorieë: Kommunikasie • Walvisse

