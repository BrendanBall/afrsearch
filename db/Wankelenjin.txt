Wankelenjin


   Wankelenjin in die Duitse Museum
   Wankelenjin in die Duitse Museum

   Die Wankelenjin is 'n tipe binnebrandenjin wat deur Duitse ingenieur
   Felix Wankel uitgevind is, en gebruik 'n roterende suier in plaas van
   resiprokerende suiers. Die ontwerp beloof gladde
   hoë-omwenteling-per-minuut krag van 'n kompakte, liggewig enjin.
   Wankelenjins word egter gekritiseer vir swak brandstofverbruik en
   oormatige uitlaatgasse.

   Inhoud

        * 1 Werking
        * 2 Voordele
        * 3 Nadele
        * 4 Geskiedenis
        * 5 Roterende verbrandingsmotor teenoor roterende enjins
        * 6 Eksterne skakels

   Die enjin is in die 1960's deur NSU Motorenwerke AG (NSU), wat later
   deel van Audi geword het, en Mazda bekend gestel. Alhoewel baie
   vervaardigers die ontwerp gelisensieer het, en Mercedes-Benz dit in
   hulle C-111 konsepmotor gebruik het, het slegs Mazda groot getalle
   Wankelenjins vervaardig. Sedert 2005 is die enjin slegs beskikbaar in
   die Mazda RX-8.

[wysig] Werking

   Die Wankelsiklus. "A" dui een van die drie kruine van die rotor aan.
   "B" dui die uitmiddelpuntige as aan, wat drie keer draai vir elke
   omwenteling van die rotor.
   Die Wankelsiklus. "A" dui een van die drie kruine van die rotor aan.
   "B" dui die uitmiddelpuntige as aan, wat drie keer draai vir elke
   omwenteling van die rotor.

   In die Wankelenjin, word die vier slae van 'n tipiese Otto-siklus-enjin
   agtereenvolgend rondom 'n ovaal gerangskik in teenstelling met die
   resiprokerende beweging van 'n suierenjin. In die basiese
   enkelrotor-Wankelenjin word 'n driesydige rotor (Reuleaux-driehoek)
   deur 'n enkele ovaal (tegniese term epitrogoïed) vormige omhulsel
   omring. Die rotor draai en beweeg met 'n wankelende beweging in die
   omhulsel. Die kante van die rotor seël teen die voor- en agterkant van
   die omhulsel en die drie hoeke seël teen die binne omtrek van die
   omhulsel en verdeel dit dan sodoende in drie verbrandingskamers.

   Wanneer die rotor draai veroorsaak sy beweging en vorm asook die vorm
   van die omhulsel, dat die elke kant van die rotor op sy beurt nader en
   verder van die omhulsel se wand beweeg. Dit veroorsaak saampersing en
   uitsetting van die verbrandingskamers soortgelyk aan die slae van 'n
   resiprokerende enjin. Die tipiese vierslagsiklus enjin lewer egter net
   een verbranding- of kragslag vir elke twee omwentelinge, d.w.s. een
   halwe kragslag per omwenteling per silinder. Elke verbrandingskamer in
   'n Wankelenjin lewer een kragslag per omwenteling, d.w.s. drie kragslae
   per rotoromwenteling. Aangesien die Wankel se leweringsas gerat is om
   teen drie keer die rotorsnelheid te draai, word dit een verbrandingslag
   per as omwenteling, wat dubbel die aantal is van die vierslag
   suierenjin en dieselfde as 'n tweeslagsiklus enjin. Die kraglewering
   van 'n Wankelenjin is dan ook oor die algemeen hoër as die van 'n
   vierslagenjin vir dieselfde enjinverplasing met dieselfde mate van
   verstelling en meer as 'n enjin met dieselfde fisiese grootte. In
   internasionale motorwedrenne beskou die FIA 'n Wankelenjin as
   ekwivalent aan 'n vierslag enjin met dubbel die verplasing; terwyl
   ander sportliggame besluit het op 'n veelvoud van 1.8.

[wysig] Voordele

   Wankelenjins het verskeie groot voordele bo
   resiprokerende-suier-ontwerpe bo en behalwe die hoër lewering vir
   dieselfde verplasing en fisiese grootte. Hulle is aansienlik
   eenvoudiger en bevat heelwat minder bewegende dele. Aangesien die
   asemhaling van die verbrandingskamer teweeg gebring word deur eenvoudig
   'n snit in die omhulsel se wand te maak is daar geen kleppe nie. Verder
   is die rotor direk aan die as gerat en is suierstange, 'n krukas en
   balanserende gewigte nie nodig nie. Deur met hierdie onderdele weg te
   doen word die enjin baie ligter gemaak. Die Wankel weeg tipies die
   helfte van 'n enjin met gelyke kraglewering. Die wegdoen van die
   resiprokerende massa van die suiers en die gevolglike spanning op die
   onderdele as gevolg van die herhalende versnelling en vertraging met
   die meegaande hoër vibrasies veroorsaak nie net 'n gladder kragvloei
   nie, maar maak ook dat dit moontlik vir die enjin om teen hoër
   omwentelinge per minuut te draai en lewer daardeur meer krag.

   Verder is die vervaardigingskoste laer vanweë die eenvoud en kleiner
   grootte.

   'n Ander voordeel is dat die vorm van die Wankel se verbrandingskamers
   en die turbulensie wat veroorsaak word deur die bewegende rotor die
   vorming van gelokaliseerde warm punte verhoed. Dit bring mee dat die
   enjin, brandstof met 'n lae oktaangetal kan gebruik sonder dat vroeë
   ontsteking of enjinklop plaasvind.

[wysig] Nadele

   Die ontwerp van die Wankelenjin met sy vele glyende seëls en omhulsel,
   wat tipies bestaan uit 'n toebroodjie van gietyster- en aluminiumdele
   wat teen verskillende grade uitsit en krimp wanneer hulle aan
   verkoelings- en verhittingsiklusse blootgestel word, het dikwels gely
   tot verlies aan seëlvermoë. Die seël tussen die rotor en wand asook
   tussen die verskillende dele van die omhulsel, het gereeld gefaal.
   Verdere ingenieurswerk deur Mazda het die probleme onder beheer gebring
   maar ongelukkig is hulle toe gekonfronteer met die verhoogde kommer oor
   koolwaterstofemissies asook die stygende kostes van petrol, wat die
   twee grootste hindernisse was, waar die Wankelenjin swak presteer het.

   Net soos die vorm van die Wankelenjin se verbrandingskamer vroeë
   ontsteking verhoed, het dit ook onvolledige verbranding van die
   lug-brandstof mengsel in die hand gewerk, met die koolwaterstowwe wat
   dan net so onverbrand deur die uitlaatpyp na die atmosfeer vrygelaat
   is. Terwyl ander suierenjin vervaardigers hulle na duur katalitiese
   omsetters moes wend om die onverbrande koolwaterstowwe ten volle te
   oksideer, kon Mazda die probleem oplos deur paradoksaal die mengsel te
   verryk en dit dan in 'n 'termiese reaktor' (basies net 'n vergrote
   uitlaatkamer in die uitlaat verdeelpyp. Die skoon uitlaat kon dus
   verkry word ten koste van 'n verhoogde brandstofverbruik.

   Ongelukkig vir Mazda het die bekendstelling van hierdie oplossing
   saamgeval met die skerp styging in brandstofpryse wêreldwyd. Die laer
   brandstofdoeltreffendheid van hulle enjins het veroorsaak dat hulle
   verkope skerp gedaal het.

   'n Verdere nadeel van die Wankelenjin is dat dit moeilik is om meer as
   twee rotors in 'n enjin te akkomodeer. Die komplekse vorm van die
   rotor, omhulsel en leweringsas en die manier waarop hulle
   aanmekaargesit word vereis dat enjins met meer as twee rotors 'n
   leweringsas het wat uit veelvuldige seksies gemaak moet word. Die
   tegniek is al suksesvol gebruik met renmotors maar die voordeel van
   groter eenvoud en laer koste word daarmee uitgekanselleer.

[wysig] Geskiedenis

   NSU Wankel Spider 1964 - 1967
   NSU Wankel Spider 1964 - 1967
   Citroën M35
   Citroën M35
   Mazda RX7
   Mazda RX7

   Wankel het eerste die roterende enjin in 1924 bedink en in 1929
   uiteindelik 'n patent daarvoor ontvang. Hy het gedurende die 1940's aan
   verbeteringe in die ontwerp gewerk. Die ontwikkeling van die ontwerp
   van roterende enjins gedurende die 1950's en 1960's het aansienlike
   inspanning geverg. Hulle het veral belangstelling gewek vanweë hulle
   gladde, stil werking en hul betroubaarheid wat 'n gevolg van hul
   eenvoud was.

   In Brittanje, het Norton Motorcycles 'n Wankel- roterende enjin vir
   motorfietse ontwerp, wat by die Norton Commander ingesluit is; Suzuki
   het ook 'n produksiemotorfiets met 'n Wankelenjin bekend gestel naamlik
   die RE-5. John Deere in die V.S.A. het 'n groot navorsingsveldtog van
   stapel gestuur en het 'n weergawe ontwikkel wat 'n verskeidenheid
   brandstowwe kon gebruik sonder om die enjin te verander. Die ontwerp is
   voorgestel as kragbron vir verskeie V.S.A. mariene gevegsvoertuie in
   die laat tagtigs.

   Buiten sporadiese gebruik van ander vervaardigers soos NSU met hulle Ro
   80 model en Citroën met die M35 en GS Birotor, en mislukte pogings deur
   General Motors en Mercedes Benz om Wankelenjin-aangedrewe motorvoertuie
   te ontwerp, was die Japannese maatskappy Mazda die enigste maatskappy
   wat die enjin op groot skaal in hul voertuie gebruik het.

   Na vele jare se ontwikkeling het Mazda hul eerste motors met
   Wankelenjins vrygestel in die vroeë 1970's. Kliënte was gaande oor die
   motors veral oor hul gladde werking. Mazda het later die Wankelenjin
   uitgelaat uit die meeste van hulle ontwerpe maar dit wel behou in hulle
   RX-7 sportmotor tot laat in die 1990's. In 2003 het Mazda die roterende
   enjin hervrygestel met die bekendstelling van die nuwe RX-8. In die
   wedrenwêreld het Mazda baie sukses behaal met beide hul twee- en
   vierrotor-enjins. Privaat renjaers het ook baie sukses behaal met
   fabrieksvervaardigde asook veranderde Mazda Wankelenjin-motors.

   Die Wankel se uitstekende krag tot gewig verhouding maak dit besonders
   geskik vir vliegtuigenjins. Daar was intense belangstelling in die
   enjins vir hierdie doeleinde in die 1950's toe die ontwerp bekendheid
   begin verwerf het, maar terselfdertyd het die industrie begin oorskakel
   na straler-enjins wat baie mense geglo het die enigste kragbron vir
   vliegtuie binne 'n dekade sou wees. Toe dit later blyk dat die
   straler-enjin veels te duur is vir alle toepassings het die
   lugvaartwêreld heel anders daar uitgesien en was daar baie min geld
   beskikbaar vir nuwe enjinontwerpe. Belangstelling in die enjins vir
   vliegtuie het nietemin nog steeds bly voortbestaan.

   Wankelenjins het 'n herlewing in die afgelope paar jaar ervaar. Geen
   van hulle voordele is verloor ten opsigte van ander enjins nie en die
   ontwikkeling van beter materiale het gehelp om die seëlprobleem op die
   rotorpunte op te los. Hulle word toenemend aangetref in rolle waar
   hulle kompaktheid en stille werking belangrik is, soos in onbemande
   vliegtuie. Die enjins wat aanvanklik vir dié onbemande vliegtuie
   ontwerp is, vind ook deesdae hul pad na ander toepassings soos
   persoonlike watervaartuie en nutskragbronne vir vliegtuie.

   Buiten vir die gebruik in binnebrandenjins, is die basiese
   Wankelontwerpe ook al ingespan vir lugkompressors, en aanjaers vir
   binnebrandenjins, maar in hierdie gevalle is die basiese voordeel van
   die Wankelontwerp bo dié vierslag-binnebrandenjin nie van toepassing
   nie.

[wysig] Roterende verbrandingsmotor teenoor roterende enjins

   Die Wankel is 'n spesifieke tipe roterende verbrandingsmotor waarvan
   daar baie ander ontwerpe al uitgedink is [1], met elkeen wat 'n konsep
   bevat oor hoe om die resiprokerende beweging van die suier te vermy.
   Partymaal word daar verkeerdelik na dié enjins en spesifiek na die
   Wankelenjin as roterende enjins verwys.

[wysig] Eksterne skakels

     * Hoe Wankelenjins werk
     * Wankel- roterende verbrandingsenjins
     * Enjin-animasies: Wankelenjin


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Voertuigtegnologie

