Warmlugballon


   'n Warmlugballon in vlug
   'n Warmlugballon in vlug

   Die warmlugballon is die eerste suksesvolle passasiersdraende
   lugvaarttegnologie wat ontwikkel is en dateer terug tot die uitvinding
   daarvan deur die Montgolfier broers in Annonay, Frankryk in 1783. Die
   eerste vlug wat mense saamgedra het is op die 21^de November 1783 in
   Parys onderneem deur Jean-François Pilâtre de Rozier en François
   Laurent d'Arlandes.

   Warmlugballonne wat deur die lug aangedryf kan word eerder as om bloot
   deur die wind rondgestoot te word, staan bekend as 'n lugskip en meer
   spesifiek 'n termiese lugskip.

   'n Warmlugballon bestaan uit 'n sak wat die vermoë het om die verhitte
   lug binne te hou. Daaronder word 'n gondola of mandjie gehang (in
   sommige ballonne wat baie hoog vlieg word 'n lugdigte kapsule daaronder
   gehang) wat die passasiers en die hittebron/-opwekker dra. Die verhitte
   lig in die ballon maak dat die lug dryf aangesien dit 'n laer digtheid
   het as die relatief kouer lug buite die ballon. Anders as gasballonne
   hoef dit nie onder geseël te word nie aangesien die stygende warm lug
   slegs druk op die boonste deel van die ballon uitoefen. Vandag se
   sportballonne word oor die algemeen uit Nylon vervaardig en die mond
   van die ballon (naby aan die brander) word van 'n brandbestande
   materiaal soos NOMEX ('n Produk van DuPont) vervaardig.

   Onlangs het mense begin om ballonne in allerhande buitengewone vorme te
   vervaardig, soos worsbroodjies, vuurpyle of die vorm van kommersiële
   produkte.

   Inhoud

        * 1 Geskiedenis
             + 1.1 Voormoderne tyd
             + 1.2 Die eerste aangetekende bemande ballonvlug
             + 1.3 Hedendaags
        * 2 Konstruksie
             + 2.1 Ballonsak
                  o 2.1.1 Materiaalbekledings
                  o 2.1.2 Sakgroottes
                  o 2.1.3 Uitlate
             + 2.2 Brander
             + 2.3 Instrumentasie
             + 2.4 Gekombineerde massa
        * 3 Teorie van Werking
        * 4 Verwysings
             + 4.1 Voetnotas
             + 4.2 Ander Bronne
        * 5 Eksterne skakels
             + 5.1 Konstruksietegnieke
             + 5.2 Geskiedenis
             + 5.3 Ander

[wysig] Geskiedenis

[wysig] Voormoderne tyd

   'n Kongming lantern, die oudste soort warmlugballon.
   'n Kongming lantern, die oudste soort warmlugballon.

   Onbemande warmlugballonne was nog altyd gewild in Sjinese geskiedenis.
   Zhuge Liang van die Shu Han koninkryk in die tydperk van die drie
   koninkryke, het warmluglanterns vir militêre seindoeleindes aangewend.
   Hierdie lanterns staan bekend as Kongming lanterns.^[1]^[2]

   Daar word ook gegis dat warmlugballonne sowat 1500 jaar gelede deur die
   Nazca indiane van Peru gebruik is as 'n hulpmiddel vir die ontwerp van
   reuse tekeninge op die Nazca vlakte.^[3]

   'n Metode om voorwerpe op hul eie in die lug te laat dryf met behulp
   van warm lug is bespreek deur die 11^de eeuse Joodse geleerde Rashi in
   sy kommentaar op die Bybel.^[4]

[wysig] Die eerste aangetekende bemande ballonvlug

   Hierdie 1818 tegniese tekening wys hoe vroeë ballonne ontwerp is.
   Hierdie 1818 tegniese tekening wys hoe vroeë ballonne ontwerp is.

   Die eerste aangetekende gevalle van ballonne wat die vermoë gehad het
   om passasiers te dra deur van die dryfvermoë van warmlug gebruik te
   maak is deur die broers Joseph-Michel en Jacques-Etienne Montgolfier in
   Annonay, Frankryk gebou. Hierdie broers was afkomstig uit 'n familie
   wat betrokke was by die vervaardiging van papier en hulle inspirasie
   het gekom toe hulle gesien het hoe die as in vuur na bo styg. Nadat
   hulle met onbemande ballonne geëksperimenteer het en met ballonne wat
   diere gedra het, het die eerste ballonvaart met mense aan boord op 19
   Oktober 1783 plaasgevind met die wetenskaplike Jean-François Pilâtre de
   Rozier, Jean-Baptiste Réveillon en Giroud de Villette aan boord by die
   Folie Titon in Parys (Hierdie ballon was egter steeds met 'n tou aan
   die grond vasgeanker). Die amptelike vrye vlug het eers 'n maand later
   plaasgevind op 21 November 1783.^[5]^[6]^[7] Die eerste warmlugballonne
   was basies materiaalsakke (soms met papier uitgevoer) met 'n rokende
   vuur op 'n rooster onderaan.

[wysig] Hedendaags

   Vandag word warmlugballonne hoofsaaklik vir ontspanning gebruik. In
   Suid-Afrika is BAFSA, 'n afdeling van die Aero Klub van Suid-Afrika,
   die beherende liggaam ten opsigte van die administrasie van ballonsport
   en -ontspanning. BAFSA reël ook die jaarlikse Suid-Afrikaanse
   warmlugballonkampioenskappe.^[8] Een van die groot gebeurtenisse op die
   internasionale warmlugballonkalender is die Warmlugballon Fiesta te
   Albuquerque in die V.S.A.

   Warmlugballonne kan uiters hoë hoogtes bereik. Op 25 November 2005 het
   Vijapat Singhania die wêreld hoogterekord vir warmlugballonne opgestel
   deur 21 290 m hoog te vlieg.^[9] Soos met alle ander gelisensieërde
   vliegtuie moet suurstof verskaf word vir enige vlug wat 3 810 m
   oorskry.

   Op 15 Januarie 1991 het die Virgin Pacific Flyer ballon die langste
   vlug in 'n warmlugballon voltooi toe Per Lindstrand en Richard Branson
   van die Verenigde Koninkryk vanaf Japan na Noord-Kanada gevlieg het.
   Hierdie ballon met sy 74 duisend kubieke meter, was die grootste wat
   nog ooit gebou is. Dié ballon was ontwerp om in die transoseaniese
   straalstrome te vlieg en het ook die vinnigste grondsnelheid vir 'n
   bemande ballon aangeteken van 394 km/h.

   Die warmballonvlug wat die langste geduur het is deur Michio Kanda en
   Hirosuke Tekezawa van Japan op 2 Januarie 1997 tydens 'n vlug wat 50
   uur en 38 minute geduur het.^[10]

[wysig] Konstruksie

   'n Warmlugballon vir bemande vlugte gebruik 'n enkellaag materiaalsak
   met 'n opening aan die onderkant. Onderaan die sak hang 'n mandjie of
   gondola om passasiers te dra. Die mandjie word gewoonlik van riet of
   rottang vervaardig, maar kan ook uit aluminium vervaardig word. Bo aan
   die mandjie en presies in die middel onder die opening word 'n brander
   gemonteer wat die vlam in die sak inspuit sodat die lug daarbinne
   verhit kan word. Die brander word met propaan, 'n vloeibare
   petroleumgas (VPG) gevoer wat in hoëdruk silinders gestoor word.

[wysig] Ballonsak

   Moderne warmlugballonne word gewoonlik vervaardig uit ligte sterk
   sintetiese materiale soos ripstop nylon of dacron ('n soort
   poli-ester).^[11]
   'n Warmlugballon word gedeeltelik opgeblaas met koue lug vanaf 'n
   petrolaangedrewe waaier voordat die propaanbranders ingespan word om
   dit volledig op te blaas.
   'n Warmlugballon word gedeeltelik opgeblaas met koue lug vanaf 'n
   petrolaangedrewe waaier voordat die propaanbranders ingespan word om
   dit volledig op te blaas.

   Tydens die vervaardigingsproses word die materiaal in panele gesny en
   aanmekaar gestik saam met die strukturele seilband (webbing) wat die
   gewig van die gondola of mandjie moet dra. Die warmlugballon kan
   saamgestel word uit so min as 4 of soveel as 24 of selfs meer
   panele.^[12]

   Die ballonsak word dikwels van 'n kroonring aan die bokant voorsien.
   Hierdie ring is 'n gladde metaalhoepel, gewoonlik aluminium en is
   ongeveer 300 mm in deursnee en die seilbande word daaraan vasgebind.

[wysig] Materiaalbekledings

   Die materiaal (of 'n gedeelte daarvan, soos die boonste ⅓ daarvan) kan
   bedek word met 'n seëlaar, soos silikoon of poli-uretaan om dit
   ondeurlaatbaar vir lug (lugdig) te maak.^[13] Dit is dikwels hierdie
   agteruitgang van die bekleding en die daarmee gepaardgaande verhoogde
   deurlaatbaarheid vir lug wat die ballonsak nie meer lugwaardig maak nie
   en nie die verswakking van die materiaal self nie. Hitte, vog en die
   meganiese slytasie tydens die opstel en verpakking van die ballonsak is
   die primêre oorsake van die agteruitgang daarvan. Daar bestaan wel
   produkte vir die herbekleding van die materiaal.^[14]

[wysig] Sakgroottes

   Ballonsakke is gewoonlik in verskeie groottes beskikbaar. Die kleinste
   eenpersoon mandjielose ballonne (Hoppers genoem) het minder as 1 000
   m^3 sakvolume (vir 'n perfekte sfeer sou dié volume ooreenstem met 13.3
   meter. Aan die ander kant van hierdie skaal is die ballonne wat deur
   kommersiële besigtigingstoer-maatskappye gebruik word en meer as twee
   dosyn mense kan dra met volumes van soveel as 15 000 m^3. Die meeste
   ballonne kan gewoonlik so 3 tot 4 mense dra en het 'n volume van 2 500
   m^3

[wysig] Uitlate

   Die valskermuitlaat aan die bokant van die ballonsak, soos gesien van
   onder deur die mond.
   Die valskermuitlaat aan die bokant van die ballonsak, soos gesien van
   onder deur die mond.

   Die bokant van die ballon word gewoonlik met die een of ander soort
   uitlaat voorsien. Die mees algemene soort uitlaat is 'n ronde flap of
   valskermuitlaat. Die materiaal word aan sy rante voorsien met 'n stel
   ventilasielyne wat in die middel bymekaarkom. Die ventilasielyne word
   op hul beurt aan 'n beheertou verbind wat tot in die mandjie loop. 'n
   Valskermuitlaat word oopgemaak deur aan die beheertou te trek. As die
   beheertou losgelaat word, word die uitlaatflap deur die warm lug terug
   in sy plek gedruk. 'n Valskermuitlaat kan vir 'n kort tydperk oopgemaak
   word tydens vlug indien dit nodig sou wees om vinnig te daal.
   (Gewoonlik word stadiger dalings bewerkstellig deur die lug in die
   ballon toe te laat om natuurlik af te koel). Die uitlaat word heeltemal
   oopgetrek na landing om die ballon heeltemal af te blaas.

   'n Ouer, minder gebruikte soort uitlaat is die "Velcro" tipe uitlaat.
   Dit bestaan ook uit 'n ronde materiaaldak aan die bokant van die
   ballon. In plaas van 'n stel ventilasielyne wat die uitlaat gereeld oop
   en toe kan maak word hierdie soort uitlaat deur "haak en lus" hegters
   vasgeheg (soos Velcro) en word slegs aan die einde van die vlug
   oopgemaak. Ballonne met hierdie soort uitlaat word gewoonlik van 'n
   tweede maneuveruitlaat voorsien aan die kant in plaas van bo-op die
   ballon.

   Sommige warmlugballonne het draai-uitlate wat kantuitlate is wat
   oopgemaak kan word om die ballon in die ronde te laat draai. Sulke
   uitlate is baie nuttig vir ballonne met reghoekige mandjies om te
   verseker dat die breër kant dwars teenoor die landingsrigting opgelyn
   word en ook in die geval van besigtigingstoere om passasiers 'n uitsig
   aan alle kante te gee.

[wysig] Brander

   'n Brander wat vuur in die ballonsak instuur.
   'n Brander wat vuur in die ballonsak instuur.

   Die brandereenheid vergas die vloeibare propaan, meng dit met lug,
   ontsteek die mengsel en stuur die vlamme en uitlaatgasse in die mond
   van die ballonsak in. Die eenheid kan bestaan uit een of meer
   indiwiduele branders waarvan die loods een of meer op 'n slag kan
   gebruik om die verlangde hoeveelheid warmte op te wek. Elke brander
   word gekenmerk deur 'n metaalspoel va propaanbuise waardeur die vlamme
   opskiet om die propaan brandstofvoer te voorverhit.

   Die brandereenheid kan onder die mond van die ballonsak gehang word of
   op 'n stellasie bo op die mandjie gemonteer word. Die brander kan ook
   op 'n kompasbeuel (ook soms 'n kardan- of dryfas genoem) gemonteer word
   om die loods in staat te stel om die vlam in die mondopening in te mik
   en sodoende te verhoed dat die materiaal van die opening oorverhit
   word.

   Die loods aktiveer die brander deur die propaanklep oop te draai. Die
   klep word soms vooraf belas deur 'n veer sodat dit outomaties kan
   toemaak of andersins kan dit oop bly totdat die loods dit toemaak. Die
   brander word van 'n loodsvlam voorsien om die propaan-en-lug mengsel te
   ontseek. Die loodsvlam kan aangesteek word deur van 'n flint of 'n
   aansteker gebruik te maak of deur 'n ingeboude piëso-elektriese
   vonk.^[15]

   Sommige branders word toegerus met 'n sekondêre brander wat minder raas
   wanneer dit brand vir wanneer daar oor wild of lewende hawe gevlieg
   word. Branders kan tipies soveel as 31,7 MJ se warmte opwek.^[16]

   Die druk benodig om brandstof deur die voerbuis by die brander uit te
   kry kan deur die dampdruk van die propaan self verskaf word indien dit
   warm genoeg is of deur die inspuit van 'n inerte gas soos
   stikstof^[15]. Die silinders kan ook voorverhit word deur van
   elektriese verhittingsband gebruik te maak om die dampdruk hoog genoeg
   te kry vir vlieg in koue weersomstandighede^[17]. Verhitte silinders
   word gewoonlik in 'n isolasiekombers toegedraai om die hitte te behou
   tydens die opstelling en die vlug.

[wysig] Instrumentasie

   'n Ballon kan met 'n verskeidenheid instrumente toegerus word om die
   loods by te staan. Tipies sluit dit 'n hoogtemeter, 'n stygspoedmeter
   en termometers om die lugtemperatuur binne en buite die ballonsak te
   bepaal.^[18] 'n GPS-ontvanger kan ook nuttig wees om die grondspoed aan
   te dui (tradisionele pitotbuis spoedmeters wat in vliegtuie sal nie
   werk nie, aangesien die ballon saam met die wind beweeg) en om rigting
   te bepaal.

[wysig] Gekombineerde massa

   Die gekombineerde massa van 'n gemiddelde stelsel is tipies:
     * die ballonsak: 113 kg
     * mandjie: 63,5 kg
     * brander: 22.7 kg
     * 3 brandstoftenks met brandstof: 184 kg
     * 5 passasiers: 340 kg
     * die lug binne in die ballonsak - Volume 2832 m^3 en teen 120 °C is
       die digtheid van droë lug 0.898 kg/m^3 wat 'n gewig van 2 551 kg
       gee.

   Die totale gewig van so 'n stelsel is dus sowat 3,2 ton ^[13]

[wysig] Teorie van Werking

   'n Paar van die sogenaamde Hopper ballonne.
   'n Paar van die sogenaamde Hopper ballonne.

   Deur die lugtemperatuur binne die ballonsak te verhoog word dit ligter
   as die omliggende lug. Die ballon dryf na bo as gevolg van die stukrag
   wat daarop uitgeoefen word. Hierdie krag is dieselfde soort krag wat
   voorwerp op water laat dryf soos beskryf deur Archimedes se wet. Die
   hoeveelheid stukrag wat deur warmlugballon verskaf word hang
   hoofsaaklik af van die verskil in die temperatuur van die lug binne en
   buite die ballonsak. Die meeste ballonsakke word van nylon vervaardig
   en die maksimum temperatuur binne die ballonsak word beperk tot
   ongeveer 120°C. Die smeltpunt van nylon is beduidend hoër as hierdie
   temperatuur (ongeveer 230 °C). Die laer temperature word egter gebruik
   omdat die meganiese sterkte van nylon mettertyd verminder. Met 'n 120
   °C maksimum temperatuur kan sowat 400 tot 500 ure se vlug afgelê word
   voordat die materiaal vervang moet word. Baie loodse bedryf hulle
   ballonsakke teen temperature ver onder hierdie maksimum temperature om
   hulle ballonne se lewensduur so lank as moontlik te maak. Teen gewone
   atmosferiese toestande vereis 'n ballon ongeveer 3 m^3 sakvolume om 'n
   kilogram te dra. Die presiese hoeveelheid stukrag hang nie alleen van
   die temperatuur binne-in nie maar ook die buitenste temperatuur, die
   hoogte bo seespieël en die voggehalte van die omliggende lug. Hoe
   warmer die buitelugtemperatuur, hoe minder stukrag sal verkry kan word.
   In die onderste laag van die atmosfeer sal die stukrag met ongeveer 3%
   verminder vir elke 1 000 meter wat dit styg^[19]

[wysig] Verwysings

[wysig] Voetnotas

    1. ^
       http://books.google.com/books?id=ssO_19TRQ9AC&pg=PA113&ots=vDEuq_hK
       qc&dq=Kongming+balloon&sig=c3NT-uzoBYhzq203Qofw6XR9MH0 Ancient
       Chinese Inventions
    2. ^ http://library.thinkquest.org/23062/balloon.html - The Ten
       Thousand Infallible Arts of the Prince of Huai-Nan
    3. ^ http://www.nott.com/Pages/projects.php The Extraordinary Nazca
       Prehistoric Balloon
    4. ^ Rashi Exodus Hoofstuk 16 Vers 14
    5. ^ http://www.start-flying.com/Montgolfier.htm, Start-Flying:
       history of balloon flying, 2007-12-28
    6. ^
       http://www.chm.bris.ac.uk/webprojects2003/hetherington/final/montgo
       lfier_bros.html, Lighter than air: The Montgolfier Brothers,
       2007-12-28
    7. ^ http://www.nasm.si.edu/exhibitions/gal109/NEWHTF/ITM300.HTM,
       National Air and Space Museum: Pioneers of Flight gallery, nagegaan
       op 2007-12-28
    8. ^ http://www.bafsa.co.za/ BAFSA se amptelike webwerf
    9. ^ http://in.news.yahoo.com/051126/137/618bs.html Nuusberig oor
       Vijaypat Singhania se rekord
   10. ^ http://records.fai.org/balloons/current.asp?id1=ax&id3=3&id2=1
       Wêreldrekords met Ballonne aangeteken
   11. ^ http://www.eballoon.org/balloon/envelope.html, eballoon.org,
       2006-12-21
   12. ^ http://home.att.net/~headballoons/second.htm, Head Balloons,
       2007-01-12
   13. ^ ^13,0 ^13,1 http://www.cameronballoons.com/hyperlast.html,
       Cameron Balloons Hyperlast, 2006-12-21
   14. ^ http://www.hotairrepair.com/recoating/, Mid-Atlantic Balloon
       Repair: Balloon Envelope Fabric Recoating, 2007-03-07
   15. ^ ^15,0 ^15,1 http://lindstrand.com/?id=14, Lindstrand Fuel System:
       Burners & Tanks, 2007-03-05
   16. ^ http://www.sundanceballoons.com/faqs.cfm, Sundance Balloons
       Frequently Asked Questions, nagegaan op 2007-03-05
   17. ^
       http://www.balloonlife.com/publications/balloon_life/9612/nitrogen.
       htm, Stikstof teenoor Verhittingsband, nagegaan op 2007-11-13
   18. ^ http://www.lindstrand.com/instruments.php, FLYTEC 3040 DIGITAL
       WIRELESS INSTRUMENT PACKAGE, 2006-12-26
   19. ^ http://www.overflite.com/thermo.html, Hoe om die gewig van lug en
       die stukrag van 'n warmlugballon te bepaal, nagegaan op 2008-01-01

[wysig] Ander Bronne

     * Needham, Joseph (1986). Science and Civilization in China: Volume
       4, Physics and Physical Technology, Part 2, Mechanical Engineering.
       Taipei: Caves Books Ltd.

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Hot air balloon

[wysig] Konstruksietegnieke

     * http://www.xlta.org/ XLTA.org - 'n Webwerf wat fokus op hoe om jou
       eie ballon te bou
     * http://www.madehow.com/Volume-3/Hot-Air-Balloon.html Warmlugballon
       Naslaanwerk - Agtergrond, Geskiedenis, Roumateriale en die
       Vervaardigingsproses

[wysig] Geskiedenis

     * http://www.nott.com/Pages/projects.php Gissinge oor die moontlike
       bestaan van die prehistoriese Nazca warmlugballon
     * http://www.ballooning-rides.co.uk/hot-air-balloon-history.html Meer
       inligting oor die geskiedenis van warmlugballonne.
     * http://ahmerhussain.googlepages.com/chemistry-hotairballonhistory.p
       df 'n Student se verhandeling oor warmlugballonne.

[wysig] Ander

     * http://www.balloonsimulator.com Warmlugballon-simulator - leer meer
       oor die dinamika van 'n warmlugballon op hierdie internetgebaseerde
       simulator
     * http://www.ferraraballoonsfestival.com Die grootste Italiaanste
       Ballonfees in Ferrara
     * http://www.hotairballooning.com Webwerf oor warmlugballonne
     * http://www.skygod.com/quotes/balloons.html Aanhalings oor ballonne
     * http://www.canadaballoons.com/BestPhotos.php Fotos van
       warmlugballonne
     * http://www.kissesoffire.com/picturedatabase.html Ballanfoto
       databasis
     * http://www.balloonsworld.com Warmlugballon nuusbrief
     * http://www.youtube.com/watch?v=8bFj2AA2O9o Video van die
       verstommende sneespapier warmlugballon

   Kategorie: Lugvaart

