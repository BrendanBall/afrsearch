Washington, D.C.


                                        Washington, D.C.
                                           Kaart                     Wapen

                                                                      Vlag

                                            Land           Verenigde State
                                Federale distrik      Distrik van Columbia
                                      Koördinate        38°53' N, 77°02' W
                                        Stigting             16 Julie 1790
                                      Oppervlak:
                                        - Totaal                  177 km^2
                               Hoogte bo seevlak                   0-125 m
                                      Bevolking:
                                 - Totaal (2005)                   582 049
                            - Bevolkingsdigtheid               3 481/vk km
                        - Metropolitaanse gebied                 8 026 807
                                         Tydsone UTC -5 | Somertyd: UTC -4
                                    Burgemeester       Adrian M. Fenty (D)
                               Amptelike Webwerf                www.dc.gov

   Washington, D.C. is die administratiewe hoofstad van die Verenigde
   State van Amerika. "D.C." is 'n afkorting vir die Distrik van Columbia
   (Engels: District of Columbia), die federale distrik, wat egter feitlik
   gelykstaan aan die stad Washington. Die stad is vernoem na George
   Washington, die militêre leier van die Amerikaanse Rewolusionêre Oorlog
   en die eerste President van die Verenigde State.
   'n Lugfoto van Washington, D.C.
   'n Lugfoto van Washington, D.C.

   Die Distrik van Columbia en die stad Washington word deur dieselfde
   munisipale regering beheer. Vir die meeste praktiese doeleindes word
   hulle tans as dieselfde politieke en geografiese eenheid beskou. Nog in
   1871 was Georgetown egter 'n selfstandige stad, en daar was
   verskillende munisipale regsgebiede in die Distrik. Alhoewel daar 'n
   burgemeester en munisipale regering bestaan, oefen die Kongres die
   hoogste gesag in die Distrik uit, sodat die burgers 'n ander status en
   minder verteenwoordiging in die regering het as bewoners van ander
   deelstate.

   Die Distrik van Columbia dien as die sentrum van sowel die wetgewende
   en uitvoerende asook die regsprekende gesag van die Verenigde State.
   Die stad huisves daarnaas ook die hoofkwartiere van die Wêreldbank, die
   Internasionale Monetêre Fonds, die Organisasie van Amerikaanse State en
   ander nasionale en internasionale instellings. Washington, en veral sy
   National Mall, is die plek waar 'n groot aantal betogings en proteste
   plaasvind.

   Washington spog met talle nasionale besienswaardighede, monumente en
   museums en is 'n gewilde toeristebestemming. Die stad staan in die VSA
   algemeen bekend as D.C., The District of net Washington. Om verwarring
   met die deelstaat Washington in die Pasifiese Noordweste te voorkom,
   word die stad dikwels D.C. genoem en die deelstaat Washington State.

   Die Distrik van Columbia het volgens 'n skatting van die VSA se
   Sensusburo in 2005 582 049 inwoners. Die metropolitaanse gebied van
   Washington en Baltimore het 'n bevolking van meer as 8 miljoen mense en
   is die vierde grootste in die land. As 'n selfstandige deelstaat sou
   Washington, D.C. ten opsigte van sy oppervlak die kleinste na Rhode
   Eiland wees, die vyftigste ten opsigte van sy bevolking (nog voor
   Wyoming), die eerste ten opsigte van sy bevolkingsdigtheid nog voor
   Nieu Jersey en die 35ste ten opsigte van sy bruto geografiese produk.

   Inhoud

        * 1 Geskiedenis
             + 1.1 Beplanning
             + 1.2 Die 19de eeu
             + 1.3 Die 20ste eeu
        * 2 Geografie en klimaat
        * 3 Demografie
        * 4 Bekende bakens en museums
        * 5 Verwysings

[wysig] Geskiedenis

   Die Distrik van Columbia, wat op 16 Julie 1790 gestig is, is volgens
   die Verenigde State se Grondwet 'n federale distrik, waaroor die
   Amerikaanse Kongres uiteindelike gesag het. 'n Groot deel van hierdie
   gesag is egter aan die munisipale owerhede oorgedra. Die land, wat die
   federale distrik nou beslaan, het oorspronklik van die deelstate
   Maryland en Virginië gekom. 'n Gebied van sowat eenhonderd vierkante
   kilometer (39 vierkante myl) is in 1847 aan Virginië teruggegee en maak
   nou deel uit van die distrik Arlington en die stad Alexandria. Ná 1847
   het die gebied van die distrik uitsluitend uit land bestaan, wat vroeër
   deel uitgemaak het van Maryland.

[wysig] Beplanning

   Gedurende die Amerikaanse Rewolusionêre Oorlog het die Amerikaanse
   Kongres meestal in Philadelphia vergader, die grootste stad in die
   destydse dertien kolonies. Die afgevaardigdes was egter nie oortuig
   daarvan dat die plaaslike owerhede in staat sou wees om moontlike
   gewelddadige betogings onder bedwang te bring nie en het in 1783
   besluit om 'n nuwe hoofstad op te rig, wat nie deel sou uitmaak van 'n
   bestaande deelstaat nie. In 1787 het die Amerikaanse stigtingsvaders
   die idee van 'n federale distrik met 'n oppervlak van tot by eenhoderd
   vierkante myl ontwikkel, waarin die Kongres die eksklusiewe wetgewende
   gesag sou uitoefen.

   Die Kongres het drie jaar lank 'n aantal voorstelle vir 'n nuwe
   hoofstad oorweeg. Aanvanklik is geskikte rivierhawens langs die
   Atlantiese kus in oorweging geneem, waarby die noordelike deelstate ten
   gunste van 'n plek teen die Delaware- of Susquehannarivier was, terwyl
   die Suidstate die voorkeur aan die Potomac gegee het.
   L'Enfant se plan van Washington
   L'Enfant se plan van Washington
   Washington, DC, soos gesien vanuit die ruimte
   Washington, DC, soos gesien vanuit die ruimte
   George Washington. Skildery deur Gilbert Stuart
   George Washington. Skildery deur Gilbert Stuart

   Gedurende 'n dinee, wat deur Thomas Jefferson gehou is, het James
   Madison en Alexander Hamilton ooreengekom dat die nuwe hoofstad van die
   Verenigde State in die suide opgerig sou word - in ruil vir die
   Suidstate se toestemming tot die oorname van oorlogs-skuldlaste deur
   die federale regering. Die stad is deur Pierre Charles L'Enfant, 'n
   majoor in die Amerikaanse leër, in die barokstyl ontwerp, met breë
   straalvormige lane, hoofstrate en verkeerssirkels, wat pragtige
   uitsigte op belangrike bakens en geboue gebied het.

   Die aanvanklike uitleg van die "Federale Distrik" was in die vorm van
   'n gelykvormige diamant met 'n sylengte van sestien kilometer of tien
   myl en 'n totale oppervlak van 256 vierkante kilometer (100 vierkante
   myl). Die plek teen die Potomacrivier is deur President Washington
   gekies - vermoedelik vanweë sy landskapsvorm, wat uiters geskik was vir
   'n toekomstige waterweg, en omdat hy self in die Potomacgebied
   woonagtig was. Dit was bowendien 'n kompromis wat sowel noordelike
   asook suidelike deelstate tevrede gestel het. Die stad is op 9
   September 1791 amptelik "Washington" genoem. Met sy kenmerkende
   beskeidenheid het George Washington na die hoofstad nooit as Washington
   verwys nie, maar dit liewer "die Federale Stad" genoem. Alhoewel hy die
   plek selfgekies en in die nabygeleë Mount Vernon gewoon het, het hy
   nouliks besoek aan die stad afgelê. Die Federale Distrik is "Columbia"
   genoem - afgelei van die poëtiese naam Columbia, wat destyds as
   sinoniem vir die Verenigde State gebruik is.

   Aanvanklik het die Distrik van Columbia vier verskillende seksies
   beslaan, waarvan die stad Washington net een was. Die ander drie was
   die Alexandria-distrik, Georgetown en die Washington-distrik.
   Georgetown het binne sy huidige grense gelê. Alexandria het uit
   gedeeltes van die huidige stad Alexandria, asook die huidige
   Arlington-distrik in die deelstaat Virginia bestaan. Die stad
   Washington het die grootste deel van sy huidige gebied beslaan, maar
   het in die weste slegs tot by die huidige Rock Creek Park en in die
   noorde slegs tot by Floridalaan en Benningstraat gestrek. Floridalaan
   is destyds Boundary Street genoem. Die Washington-distrik het die res
   van die gebied beslaan.

   In 1791-92 het Andrew Ellicott en Benjamin Banneker die grense van die
   Distrik met Maryland en Virginia opgemeet en by elke mylpaal grensstene
   geplaas, waarvan baie tot vandag bewaar is. Die hoeksteen van die
   Withuis, die eerste nuut opgerigte gebou van die nuwe hoofstad, is op
   13 Oktober 1792 gelê - een dag ná die eerste plegtige viering van
   Columbusdag op die 300ste verjaarsdag van die ontdekking van Amerika.

[wysig] Die 19de eeu

   Newspaper Row (1874)
   Newspaper Row (1874)
   Die Wit Huis
   Die Wit Huis

   In een van die merkwaardigste strooptogte van die Engels-Amerikaanse
   Oorlog van die jaar 1812 het die Britte op 24 Augustus 1812 die
   Amerikaanse hoofstad aan die brand gesteek - as vergelding vir 'n
   Amerikaanse aanval in die winter, waartydens die stad York (die huidige
   Toronto) geplunder en neergebrand is en wat talle Kanadese dakloos
   gelaat het. President Madison en die Amerikaanse troepe het gevlug
   voordat die Britse soldate Washington ingeneem en sy openbare geboue,
   waaronder die Kapitool, die Wit Huis en die gebou van die Departement
   van Finansies, neergebrand het.

   Die arsenaal van die Amerikaanse Vloot is deur matrose neergebrand om
   te voorkom dat die skepe en voorrade in Britse hande sou val. Die huis
   van die Kommandant van die Marienekorps is as een van min
   regeringsgeboue deur die Britse soldate gespaar - as 'n teken van
   respek. Dit is tans een van die oudste openbare geboue, wat nog steeds
   in gebruik is.

   Tydens die besetting het 'n orkaan, wat ook 'n tornado ingesluit het,
   oor die gebied getrek en sowel skade by die Britse troepe asook in die
   Amerikaanse hoofstad berokken. Die storm het vinnig afgeswak, maar was
   voldoende om die vlamme te blus. Die Britte het Washington 26 ure lank
   beset en was daarna binne 'n week op pad na hul volgende teiken,
   Baltimore.
   Die Washington-monument in die aandskemer
   Die Washington-monument in die aandskemer

   Gedurende die 1830's is een van die grootste slawehandelstransaksies in
   die land in die Federale Distrik deurgevoer. Die hawestad Georgetown
   was 'n groot mededinger vir Alexandria, en uit vrees dat die slawerny
   in die hoofstad afgeskaf sou word, het die bevolking van die
   Alexandria-distrik in die jaar 1846 in 'n referendum gestem waarmee die
   Kongres oorreed is om Alexandria op 9 Julie van daardie jaar weer by
   die deelstaat Virginia in te lyf.

   Tot by die uitbreek van die Amerikaanse Burgeroorlog in 1861 het
   Washington 'n klein stad gebly - volgens die sensus van 1860 het sy
   bevolking 75 000 mense beloop. As gevolg van die krygsvoering en die
   gepaardgaande administratiewe laste het die bevolking vinnig toegeneem.
   In 1870 was daar reeds 132 000 inwoners in die distrik.
   Washington-kanaal, soos gesien vanaf Fort McNair aan die oosoewer
   Washington-kanaal, soos gesien vanaf Fort McNair aan die oosoewer

   In Julie 1864 het Gekonfedereerde troepe onder die bevel generaal Jubal
   Anderson Early 'n aanval op Washington geloods, maar hulle is in die
   Slag van Fort Stevens afgeweer, en Early het uiteindelik na die
   Shenandoahvallei teruggekeer. Dit was die enigste slag in die Verenigde
   State, waartydens 'n president, Abraham Lincoln, onder vyandelike vuur
   gekom het.

   In die vroeë 1870's het Washington 'n streekregering gekry, maar die
   goewerneur Alexander Robey Shepherd het bekend gestaan vir verkwisting,
   en uiteindelik het die Kongres sy amp afgeskaf en die hoofstad weer
   regstreeks beheer - 'n politieke toestand wat vervolgens 'n eeu lank
   voortgeduur het. In 1878 het die Kongres 'n Organiese Wet goedgekeur
   waarmee die grense van die stad Washington en dié van die Distrik van
   Columbia saamgeval het. Die distrik Washington is hierdeur ontbind,
   terwyl Georgetown tenminste nominaal 'n aparte gebied gebly het, totdat
   dit in 1895 met Washington versmelt het.

   Die Washington-monument is in die jaar 1888 ingewy. Daar was planne om
   die monumentele aspekte van die stad deur argitektoniese bydraes van
   bekende persoonlikhede soos Frederick Law Olmsted en Daniel Burnham
   verder te ontwikkel. Die boubedrywighede vir die Lincoln-gedenkteken en
   ander geboue op die National Mall het egter eers in die vroeë 20ste eeu
   begin.

[wysig] Die 20ste eeu

   Pennsylvania Avenue in 1998
   Pennsylvania Avenue in 1998

   Die bevolking van die Federale Distrik het in 1950 sy historiese
   maksimum van 802 178 bereik. Washington was destyds op ag na die
   grootste stad in die VSA, nog voor Boston en op een na St. Louis
   (Missouri). As gevolg van die grootskaalse verhuising na die voorstede
   het die inwonerstal in die volgende dekades net soos in ander ouer
   stedelike sentrums begin krimp.

   Met die 22ste verandering aan die Amerikaanse Grondwet, wat op 29 Maart
   1961 bekragtig is, het die inwoners van Washington stemreg in die
   presidentsverkiesings gekry, en hulle stemme is voortaan in die
   Amerikaanse kieskollege getel, so lank as wat Washington nie meer
   stemme in die kieskollege het as die deelstaat met die kleinste
   bevolking nie.
   Die Monument ter ere van die Viëtnam-Veterane wys die name van
   gesneuweldes
   Die Monument ter ere van die Viëtnam-Veterane wys die name van
   gesneuweldes

   Ná die moord op die burgerregte-aktivis Martin Luther King, Jr. in
   Memphis (Tennessee) op 4 April 1968 het in sommige dele van die stad
   swaar onluste uitgebreek. Die geweldpleging het vier dae lank
   voortgeduur, en 'n aantal geboue is aan die brand gesteek. Op een punt
   het die geweldplegers tot by twee straatsblokke van die Wit Huis af
   genader. President Lyndon Johnson het 13 000 federale troepe ontplooi
   wat die hoofstad beset het - die grootste dergelike operasie in die VSA
   sedert die Burgeroorlog. Dit het Washington jare geneem om van dié
   onluste te herstel.

   Een van die belangrikste projekte, wat mense hulle weer na die
   middestad laat vestig het, was die bou van Washington se
   moltreinstelsel. Sy eerste lyn met 'n lengte van 7,4 kilometer (4,6
   myl) is op 27 Maart 1976 geopen.

   In die jaar 1973 het die Kongres die selfregering van die Distrik van
   Columbia en die reorganisasie van die munisipale bestuur verorden, wat
   op 'n nuwe stelsel met 'n verkose burgemeester en 'n stadsraad vir die
   Distrik uitgeloop het. Walter Washington het in 1975 die eerste verkose
   burgemeester van die Distrik geword. Marion Barry, wat in 1979 as sy
   opvolger verkies is, is op 18 Januarie 1990 deur die federale polisie
   FBI in hegtenis geneem en is later ses maande tronkstraf opgelê. Barry
   se opvolger, Sharon Pratt Kelly, het die eerste vroulike burgemeester
   in 'n groot Amerikaanse stad geword, maar is deur Barry in die
   voorverkiesing van die jaar 1994 verslaan. Barry is vervolgens vir 'n
   vierde ampstermyn verkies, waartydens Washington byna insolvent geraak
   het en gedwing is om sy munisipale gesag gedeeltelik aan 'n finansiële
   kontrolebestuur af te staan, wat deur die Kongres benoem is. Anthony A.
   Williams, wat in 1998 as burgemeester verkies is, het die stad weer op
   'n pad van fiskale dissipline gebring.

[wysig] Geografie en klimaat

   Die Distrik van Columbia word in vier kwadrante verdeel: Noordwes,
   Noordoos, Suidwes en Suidoos. Die Capitol-gebou vorm die sentrum van
   die kruislyne
   Die Distrik van Columbia word in vier kwadrante verdeel: Noordwes,
   Noordoos, Suidwes en Suidoos. Die Capitol-gebou vorm die sentrum van
   die kruislyne
   Kersiebome in die lente
   Kersiebome in die lente

   Volgens die Verenigde State se Sensusburo het die stad 'n totale
   oppervlak van 177 vierkante kilometer (68,3 vierkante myl), waarvan 159
   vierkante kilometer (61,4 vierkante myl) land en 18 vierkante kilometer
   (6,9 vierkante myl) of 10,16 persent water.

   Washington word begrens deur die deelstate Maryland in die suidooste,
   noordooste en noordweste en Virginia in die weste. Die stad onderbreek
   dié twee deelstate se gemeenskaplike grens langs die Potomacrivier se
   suidoewer. Die rivierloop van die Potomac maak hier heeltemal deel uit
   van die Distrik van Columbia. Die twee ander natuurlike strome in die
   Distrik, Anacostia en Rock Creek, is takriviere van die Potomac.
   Mensgemaakte damme sluit Dalecarlia Reservoir aan die noordwestelike
   grens met Maryland, McMillan Reservoir naby die Howard-Universiteit en
   Georgetown Reservoir noord van Georgetown in.

   Die hoogste punt van die Distrik van Columbia met 'n hoogte van 125
   meter (410 voet) bo seevlak lê in Tenleytown. Seevlak is die laagste
   punt langs die oewers van die Anacostia- en Potomacriviere. Die Tidal
   Basin, wat op seevlak lê, het tydens Orkaan Isabel op 18 September 2003
   met elf voet gestyg.

   Belangrike geografiese plekke in die Distrik is Theodore
   Roosevelt-eiland, Columbia-eiland, die Drie Susters (Three Sisters) en
   Hains-punt.

   Washington is geleë op die noordelike periferie van die humiede
   subtropiese klimaatsone, en sy klimaat het die tipiese kenmerke van die
   Mid-Atlantiese Streek van die VSA, met vier vasgestelde seisoene. Die
   somers is gewoonlik baie warm en vogtig, met gemiddelde
   maksimum-temperature tussen 30 en 33 °C in Julie en Augustus. Weens die
   kombinasie van hitte en lugvogtigheid ervaar die gebied in die somer
   talle donderstorms, waarvan sommige tot tornados kan ontwikkel. Lente
   en najaar word deur gematigde temperature gekenmerk, met gemiddelde
   maksimum-temperature van sowat 20 °C in April en Oktober.

   Koel temperature oorheers in die winter, en daar is soms sneeuvalle.
   Temperature beweeg van mid-Desember tot by mid-Februarie tussen 'n
   gemiddelde minimum van -6 tot -2 °C en 'n gemiddelde maksimum van 4 tot
   8 °C. Die gemiddelde jaarlikse sneeuvalle is 381 millimeter (15 duim).
   Die hoogste temperatuur, wat ooit aangeteken is, was 41 °C (106 °F) op
   20 Julie 1930 en 6 Augustus 1918, die laagste -26 °C (-15 °F) op 11
   Februarie 1899.

   Lentetyd tussen laat Maart en die middel van Mei is gewoonlik baie
   aangenaam, met 'n lae lugvogtigheid, gematigde temperature en
   skouspelagtig mooie bloeisels van onder meer Washington se Japannese
   kersiebome. Terwyl orkane in die laat somer en vroeë najaar dikwels
   deur die gebied van Washington trek, het hulle meestal reeds afgeswak
   voordat hulle die Federale Distrik bereik.

[wysig] Demografie

   Die "Vriendskapsboog" in die Sjinese buurt van Washington
   Die "Vriendskapsboog" in die Sjinese buurt van Washington

   Volgens 'n skatting van die Amerikaanse Sensusburo het Washington in
   2005 582 049 inwoners getel. Die bevolking van die metropolitaanse
   gebied van Groter Washington, wat ook aangrensende gebiede in Maryland
   en Virginia behels, het in 2003 5,8 miljoen mense beloop. Weens die
   groot aantal pendelaars (410 000) uit ander deelstate styg die
   plaaslike bevolking bedags tot meer as 980 000 mense - dit is die
   grootste relatiewe persentasie pendelaars in vergelyking met die totale
   beroepsbevolking van alle groot Amerikaanse stede. Die gemiddelde
   jaarlikse inkomste van 'n huishouding was VSA-$ 40 127, dié van 'n
   gesin VSA-$ 46 283 en die per-capita-inkomste VSA-$ 28 659. Sowat 20,2
   persent van die totale bevolking en 16,7 persent van alle gesinne het
   onder die broodlyn geleef.

   Van die bevolking was 58,04 persent Swartes, 39,02 persent Blankes,
   3,59 persent Asiate, 0,92 Indiane en 0,14 persent Pasifiese Eilanders.
   Die meeste Blankes is van Britse afkoms. Volgens die sensus van 2000
   praat 83,42 persent van die bewoners, wat vyf jaar of ouer is, Engels,
   9,18 persent Spaans, en 1,67 persent gebruik Frans as huistaal. Danksy
   die meer as 180 ambassades en enkele honderd internasionale
   organisasies, asook die internasionale gewildheid van die plaaslike
   universiteite onder buitelandse studente, is daar 'n relatief groot
   aantal buitelanders in die stad. In 2001 was 72 persent van die
   bevolking Christene (waarvan 27 persent Rooms-Katolieke, 19 persent
   Baptiste, en 26 persent lede van ander Protestantse denominasies), 13
   persent ongebonde, 4 persent Boeddhiste, 2 persent Moslems en 1 persent
   Jode.

[wysig] Bekende bakens en museums

   Die Jefferson-monument
   Die Jefferson-monument

   Washington spog met talle nasionale monumente en is een van die
   gewildste toeristebestemmings in die Verenigde State. Die National Mall
   is 'n uitgestrekte oop ruimte met baie monumetnte van Amerikaanse
   leiers aan weerskante. Daarnaas dien dit as 'n regstreekse verbinding
   tussen die Wit Huis en die Kapitool-geboue. In die sentrum van die Mall
   lê die Washington-monument. Ander belangrike besienswaardighede in die
   gebied sluit die Jefferson-monument, die Lincoln-monument, die Franklin
   Delano Roosevelt-monument, die Nasionale Monument van die Tweede
   Wêreldoorlog, die Monumente vir die Veterane van die Koreaanse en die
   Viëtnam-Oorlog, die Oorlogsmonument van die Distrik van Columbia en die
   Albert Einstein-gedenkteken.
   Die Lincoln-monument
   Die Lincoln-monument
   Die Nasionale Monument van die Tweede Wêreldoorlog met die Pasifiese
   Fontein
   Die Nasionale Monument van die Tweede Wêreldoorlog met die Pasifiese
   Fontein

   Die wêreldbekende Smithsonian Institution is tans 'n vereniging van
   museums, waaronder die Anacostia-museum, die Arthur M. Sackler-galery,
   die Hirshhorn-museum, die Nasionale Lug- en Ruimtevaartmuseum, die
   Nasionale Museum van die Amerikaanse Geskiedenis, die Nasionale Museum
   van die Amerikaanse Indiane, die Nasionale Natuurhistoriese Museum, die
   Nasionale Portretgalery, die Nasionale Posmuseum, die
   Smithsonian-museum vir Amerikaanse Kuns, die Renwick-galery en die
   Nasionale Dieretuin.

   Washington spog met 'n groot aantal verdere kunsmuseums soos die
   Nasionale Kunsgalery, die Nasionale Museum van Vroue in die Kunslewe,
   die Corcoran-Kunsgalery en die Phillips-Versameling.

   Die Kongresbiblioteek en die Nasionale Argiewe huisves duisende
   dokumente uit elke tydperk van die Amerikaanse geskiedenis, waaronder
   die Amerikaanse Onafhanklikheidsverklaring, die Amerikaanse Grondwet en
   die Wet van Menseregte (Bill of Rights).

   Die Distrik van Columbia beheer sy eie biblioteekstelsel met 27
   takbiblioteke dwarsoor die stad. Die hoofbiblioteek, 'n
   merverdiepinggebou van staal en glas by die kruispunt van 9de en
   G-Straat, Noordwes, is deur die modernistiese Duits-gebore argitek
   Ludwig Mies van der Rohe ontwerp en staan bekend as Martin Luther King
   Jr.-Gedenkbiblioteek. 'n Groot muurskildery in die hoofsaal beeld die
   burgerregte-aktivis uit.

   Ander bekende besienswaardighede in Washington is die Arena Stage, die
   Basiliek van die Nasionale Heiligdom van die Onbevlekte Ontvangenis,
   die Blair-huis, die Katedraal van Sint-Mattheüs die Apostel, die
   Folger-Shakespeare-biblioteek, die Ford-teater, die Nasionale
   Historiese Frederick Douglass-monument, die Internasionale
   Spioenmuseum, die Nasionale Boumuseum, Die National Geographic Society,
   die Awakening at Hains-punt, die Ou Poskantoor,
   Theodore-Roosevelteiland, die Verenigde State se Holocaust-Gedenkmuseum
   en die Nasionale Katedraal van Washington.

[wysig] Verwysings

     * Abbott, Carl: Political Terrain: Washington, D.C., from Tidewater
       Town to Global Metropolis. Chapel Hill: University of North
       Carolina Press 1999
     * Bowling, Kenneth R.: The Creation of Washington, D.C.: The Idea and
       Location of the American Capital. Fairfax, Va.: George Mason
       University Press 1991
     * Cary, Francine (uitg.): Urban Odyssey: A Multicultural History of
       Washington, D.C. Washington, D.C.: Smithsonian Institution Press
       1996
     * Reps, John William: Washington on View: The Nation's Capital Since
       1790. Chapel Hill: University of North Carolina Press 1991


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Verenigde State van Amerika • Stede in die VSA • Hoofstede
   in Noord-Amerika

