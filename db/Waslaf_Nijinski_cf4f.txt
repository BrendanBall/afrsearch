Waslaf Nijinski


   Waslaf Fomich Nijinsky (Вацлав Фомич Нижинский; getranslitereer:
   Vatslav Fomich Nizhinsky; Pools: Wacław Niżyński) (12 Maart 1890 – 8
   April 1950) was 'n Russiese balletdanser en choreograf van Poolse
   afkoms. Nijinsky was een van die mees begaafde manlike dansers ooit, en
   hy het bekend geword vir sy veelsydigheid en vir die diepte en
   intensiteit van sy karakteriserings. Hy kon en pointe optree, 'n rare
   vermoeë onder manlike dansers op daardie stadium en sy vermoeë om
   oënskynlik onmoontlike spronge uit te voer was ook legendaries.

[wysig] Lewensgeskiedenis

   Waslaf Fomich Nijinsky is op 12 Maart 1890 in Kiev gebore as kind van
   beroemde Poolse dansers, Thomas en Eleonora Nijinsky. Sy ouers het in
   teaters, operahuise en karnavalle in die Slawiese lande gedans en
   Nijinsky het by hulle aangesluit en sy eerste openbare optrede op die
   ouderdom van vier jaar gemaak. Nijinsky se pa het die jong seun se
   opvallende danstalent raakgesien en hom tot op die ouderdom van agt
   jaar onderrig waarna sy pa die gesin verlaat het vir 'n ander vrou.
   Nijinsky se ma het na Sint Petersburg verhuis en Nijinsky in 1898 by
   die Imperial School of Ballet ingeskryf.

   Terwyl hy nog op skool was, het hy by die Mariinsky-Teater, die Sjinese
   Teater van Tsarskoe Selo en die Hermitage-Teater van die Winterpaleis
   begin dans. Na hy in 1907 gegradueer het, het hy 'n solodanser by die
   Mariinsky-Teater geword en al die hoofrolle by die Mariinsky-Teater en
   by die Bolshoi-Teater in Moskou gedans. Die publiek en balletkritici
   het sy ontsagwekkende vertonings met onbeteuelde entoesiasme ontvang.
   Sy vroeë balletopvoerings het Giselle, Swan Lake en The Sleeping Beauty
   ingesluit en onder sy dansmaats was die bekendste ballerinas van
   daardie tyd: Preobrajenskaya, Pavlova en Karsavina.

   Op twintigjarige ouderdom, terwyl hy in die aristokratiese kringe van
   Sint Petersburg beweeg het, het Nijinsky vir Sergey Diaghilev ontmoet,
   'n voorste ondersteuner van die kuns, wie se sterk persoonlikheid die
   skaam jong danser se lewe persoonlik en professioneel oorheers het.

   Nijinsky het gou sy minnaar en protégé geword. Toe Daighilev in 1909 'n
   ballettoergeselskap vir 'n Europese toer gestig het, was Nijinsky as
   hoofdanser gekies en in Mei 1909 het Nijinsky sy asemrowende debuut in
   Parys in Le Pavillon d'Armide gemaak en 'n kitsster geword.

   In 'n daaropvolgende toer na Wes-Europa het die 21-jarige Nijinsky ook
   ongekende sukses behaal. Saam met die geselskap se choreograaf, Michael
   Fokine, het hy die manlike hoofrolle in 'n aantal nuwe balletstukke
   geskep, waaronder Le Spectre de la Rose, Le Carnaval, Les Sylphides,
   Daphnis et Chloé en Narcisse.

   In 1913 is Nijinsky met Romolo de Pulsky, 'n jong Hongaarse gravin en
   danser getroud terwyl hy in Suid-Amerika getoer het. Diaghilev, wat nie
   die toer meegemaak het nie, het hulle albei afgedank toe hy die nuus
   hoor. Tydens die Eerste Wêreldoorlog was Nijinsky in
   Oostenryks-Hongarye geïnterneer as 'n vyandvreemdeling. Diaghilev, wie
   se geselskap egter gesukkel het sonder Nijinsky, het Nijinsky met
   behulp van die Pous, die konings van Spanje en die Oostenryk en
   Koningin Alexandra bevry. Weereens verenig, het hulle deur die Amerikas
   getoer omdat oorlog hulle terugkeer na die Europese verhoë verhoed het.

   In 1919, op die ouderdom van 29, het Nijinsky van die verhoog afgetree
   weens 'n toenemende geestessiekte en na Switserland verhuis waar hy
   gereeld in psigiatriese hospitale behandel is. In 1947 het die gesin na
   Engeland verhuis waar hy op 8 April 1950 in 'n kliniek in Londen
   oorlede is. Hy is in 1953 in die Montmartre Begraafplaas in Parys
   herbegrawe.

[wysig] Belangrikste prestasies

   Waslaf Nijinsky was 'n briljante graduant van die Sintt Petersburg
   Imperiale Balletskool en een van Rusland, en die wêreld, se beste
   dansers. Hy is die agste wonder van die wêreld en 'Vestis: god van die
   dans' genoem vir sy ongelooflike talent, perfekte tegniek, moeitelose,
   asemrowende spronge en delikate en dramatiese uitbeelding van
   karakters. Terwyl hy kort, stewig en skaam was van die verhoog af, het
   hy op die verhoog vlam gevat, sy gehore betower en nuwe standaarde
   gestel vir elke manlike danser na hom.

   Sy bekendheid het na die Westerse wêreld versprei deur 'n reeks toere
   saam met Sergey Diaghilev se ballettoere Europa en die Verenigde State
   tussen 1909 en 1917. Sy optredes het hom 'n kitsster gemaak en 'n
   populariteit geskep vir alles wat Russies was. As 'n revolusionêre en
   kontroversiële choreograaf het hy nie net herinneringe aan
   onvergeetlike optredes agtergelaat nie, maar ballet ook in sy moderne
   era ingelei met 'n aantal kort en dwars balletstukke waaronder The
   Afternoon of a Faun, Jeux en The Rite of Spring.
   Kategorie: Mense

