Water (molekuul)


   Hierdie artikel bespreek water vanuit 'n wetenskaplike en tegniese
   oogpunt. Sien water vir 'n meer algemene bespreking van water en die
   belangrikheid daarvan vir die mensdom

                                      Water
                     Atoomstruktuur van die water molekule
                                    Algemeen
       Sistematiese naam                                                  Water
        Chemiese formule                                                  H[2]O
            Molêre massa                                         18.01528 g/mol
                Voorkoms                             deurskynend, byna
                                                        kleurlose vloeistof met
                                                       'n effense blou tint [1]
              CAS nommer                                            [7732-18-5]
                                   Eienskappe
    Digtheid en toestand                                    1 g/cm^3, vloeistof
               Smeltpunt                                         0°C (273.15 K)
                Kookpunt                                       100°C (373.15 K)
     Suurgehalte (pK[a])                                                  15.74
      Basisiteit (pK[b])                                                  15.74
             Viskositeit                                      1 mPa·s teen 20°C
                                    Struktuur
         Molekulêre vorm                                      nie-linieêr geboë
        Kristalstruktuur                                                      ?
            Dipoolmoment                                                 1.85 D
                                     Gevare
                    MVDS                                          Eksterne MVDS
             Hoof gevare                                    Geen bekende gevare
                NFPA 704 Beeld:nfpa_h0.png Beeld:nfpa_f0.png Beeld:nfpa_r0.png
           R/S statement                                      R: - S: 36/37, 39
            RTECS nommer                                              ZC0110000
                               Bykomstige datablad
            Struktuur en
              eienskappe                                          n, ε[r], ens.
          Termodinamiese
                    data                                            Fase gedrag
                                                      Vastestof, vloeistof, gas
            Spektrumdata                                        UV, IR, NMR, MS
                              Verwante verbindings
   Verwante oplosmiddels                                                asetoon
                                                                        metanol
         Verwante stowwe                                                     ys
                                                                     swaarwater
               Buiten waar spesifieke vermeld, word alle data vir
                   materiale gegee in hul standaardtoestand (by 25°C, 100 kPa)

   Water het die chemiese formule H[2]O, wat beteken dat dit 'n
   watermolekule uit twee waterstofatome en een suurstofatoom bestaan. By
   kamertemperatuur, ongeveer 25 °C, is dit 'n bykans kleurlose- (met 'n
   effense blou tint), smaaklose- en reuklose stof. Dit is die mees
   algemene oplosmiddel en ook die enigste suiwer stof wat in al drie sy
   toestande op aarde aangetref word.

   Inhoud

        * 1 Vorms van water
        * 2 'n Algemene stof
             + 2.1 Water in die Heelal
             + 2.2 Water op Aarde
             + 2.3 Water in nywerhede
        * 3 Fisika en Chemie van Water
             + 3.1 Digtheid van water en ys
             + 3.2 Digtheid van soutwater en ys
             + 3.3 Trippelpunt
             + 3.4 Die Mpemba verskynsel
             + 3.5 Oppervlakspanning
             + 3.6 Elektriese eienskappe
             + 3.7 Dipolêre aard van water
             + 3.8 Water as 'n oplosmiddel
             + 3.9 Die Amfoteriese aard van water
             + 3.10 Suurgehalte in die natuur
             + 3.11 Waterstofbinding in water
        * 4 Sien ook
        * 5 Eksterne skakels

[wysig] Vorms van water

   Water kan vele vorms aanneem. Die vastestof staan bekend as ys; die
   gastoestand staan bekend as waterdamp (of stoom). Water kan egter ook
   baie ander vorms aanneem soos onder andere glasys, wat 'n
   nie-kristallyne vastetoestand van water is.

   Bo 'n sekere kritiese temperatuur en druk (647 K en 22.064 MPa), neem
   watermolekules 'n superkritiese toestand aan.

   Swaarwater is water waarby die waterstofatome vervang word met die
   swaarder isotoop, deuterium. Chemies gesproke is dit dieselfde as
   gewone water. Swaarwater word tipies in die kern-nywerheid gebruik om
   neutrone te vertraag.

[wysig] 'n Algemene stof

[wysig] Water in die Heelal

   Water is bespeur in die intersterwolke in ons sterrestelsel, die
   Melkweg. Daar word geglo dat water in oorvloed in ander sterrestelsels
   ook bestaan omdat sy boustene, waterstof en suurstof onder die
   oorvloedigste elemente in die heelal tel.

   Intersterwolke versamel uiteindelik om sterrenewels en sterrestelsels
   soos ons s'n te vorm. Hierdie oorspronklike water kan ook in komete,
   planete en hul natuurlike satelliete gevind word. In ons sonnestelsel
   is tekens van water dan ook gevind:
     * op die Maan,
     * op die planete Mercurius, Mars, Neptunus en Pluto,
     * op die satelliete van planete, soos Triton en Europa.

[wysig] Water op Aarde

   Die watersiklus verwys na die voortdurene uitruiling van water binne
   die hidrosfeer, tussen die atmosfeer, oppervlakwater, grondwater en
   plante.

   Daar is ongeveer 1 360 000 000 km³ water op aarde. Hierdie water is
   rofweg as volg versprei:
     * 1,320,000,000 km³ is in die oseane
     * 25,000,000 km³ (1.8%) is in gletsers en die pole
     * 13,000,000 km³ (0.9%) is grondwater.
     * 250,000 km³ (0.02%) is varswater in mere, binnelandse seë, en
       riviere.
     * 13,000 km³ (0.001%) is atmosferiese waterdamp op enige gegewe
       oomblik.

   Vloeistofwater word in verskeie watermassas op aarde gevind soos
   byvoorbeeld in oseane, seë, mere, riviere, strome, kanale of poele. Die
   grootste hoeveelheid water op Aarde is seewater. Water is ook
   teenwoordig in die atmosfeer in beide vloeistof- en dampfases. Dit
   bestaan ook as grondwater in ondergrondse bronne. Water kook normaalweg
   teen 100°C by seevlak maar in diepsee spuite kan superverhitte water
   teen 400 °C aangetref word terwyl water teen die lae drukke op die berg
   Everest teen 'n skamele 70 °C sou kook.

[wysig] Water in nywerhede

   Water word ook in vele nywerheidsprosesse en majinerie gebruik soos
   stoomturbienes en hitteruilers, bowen die gebruik daarvan as chemiese
   oplosmiddel. Die uitlaat van onbehandelde water vanaf nywerhede
   veroorsaak besoedeling. Besoedeling kan opgeloste stowwe in die water
   insluit (chemiese besoedeling) of verkoelingswater wat te warm is
   (termiese besoedeling). Nywerhede vereis suiwer water vir baie
   toepassings en maak van 'n verskeidenheid suiweringstegnieke gebruik.

[wysig] Fisika en Chemie van Water

[wysig] Digtheid van water en ys

   By die meeste stowwe is die vastestofvorm van die stof digter as die
   vloeistofvorm; dus sou 'n blok van daardie stof in daardie vloeistof
   sink. 'n Blok ys sal egter bo op water dryf aangesien water in sy
   vastestofvorm minder dig as vloeistofwater is. Dit is maar een van die
   ongewone eienskappe van water. Teen kamertemperatuur sal water wat
   afgekoel word soos die meeste ander stowwe al hoe digter word. Maar by
   4°C, net so 'n bietjie bo vriespunt, bereik water egter sy maksimum
   digtheid en soos dit dan verder verkoel word, word dit minder dig. Die
   fisiese verklaring hiervoor hou verband met die kristalstruktuur van
   gewone ys. Water, gallium en bismut is van die min materiale wat uitsit
   wanneer dit vries; die meeste ander materiale krimp. As water nie die
   eienskap gehad het nie sou die oseane byna almal gevries.

   Hierdie ongewone uitsetting van water soos dit vanaf 4°C bo sy
   vriespunt verkoel word bied varswaterdiere ook 'n belangrike voordeel
   in die wintertyd. Water op die oppervlak wat verkoel word, word digter
   en begin sink wat konveksiestrome veroorsaak wat die hele watermassa
   laat afkoel, maar wanneer die temperatuur van 'n dam of mer 4°C bereik
   sal die water op die oppervlak wat verder afkoel minder dig word en op
   die oppervlak bly en uiteindelik ys bo-op vorm. Aangesien die konveksie
   deur die laer digtheid verhoed word sal enige groot watermassa se
   temperatuur op sy koudste by die oppervlak wees, terwyl die bodem teen
   die uiterste koue beskerm word.

[wysig] Digtheid van soutwater en ys

   Die situasie is ietwat anders in die geval van soutwater. Ys dryf
   steeds bo-op en verhoed dat die oseane vries, maar die soutinhoud van
   die oseane verlaag die vriespunt van water met ongeveer 2°C en verlaag
   ook die temperatuur waarteen die maksimum digtheid van water voorkom na
   baie nader aan die vriespunt. Dus sal die afwaartse konveksiestrome van
   koue water nie verhoed word in soutwater nie en sal die koue water
   aanhou om al dieper te sink.

   Wanneer die oppervlak van soutwater begin om te vries (teen -1.9 °C vir
   seewater van normale soutgehalte) is die ys wat gevorm word bykans
   soutloos met 'n digtheid naby aan die van varswaterys. Hierdie ys dryf
   op die oppervlak en die sout wat sodoende uitgevries is, verhoog dus
   die oorblywende water se soutgehalte. Die hoër soutgehalte het dan tot
   gevolg dat die oorblywende water na die bodem sink, met die gevolg dat
   die diepwater in oseane ook 'n temperatuur van &1.9deg;C behoort te hê.

[wysig] Trippelpunt

   Die temperatur en druk waarteen 'n vastestof-, vloeistof- en gasvormige
   water saam in ewewig bestaan word die trippelpunt van water genoem.
   Hierdie punt word gebruik om die eenhede van temperatuur (die kelvin en
   indirek daardeur die graad Celsius). Die trippelpunt kom voor by 'n
   temperatur van 273.16K (0.01 °C) volgens ooreenkoms en teen 'n druk van
   611.2 Pa. Hierdie is 'n baie lae druk, ongeveer 150 keer laer as die
   barometriese druk by seevlak van 101 300 Pa.

[wysig] Die Mpemba verskynsel

   Die Mpemba verskynsel is die verrassende verskynsel waar warm water
   onder sekere omstandighede vinniger as koue water kan vries ten spyte
   daarvan dat dit eers na die laer temperature verkoel moet word om te
   kan vries. Hierdie verskynsel kan egter deeglik verklaar word aan die
   hand van verdamping, konveksie, superverkoeling en die isolerende
   werking van ryp.

[wysig] Oppervlakspanning

   Waterdruppels is stabiel danksy die hoë oppervlakspanning van water.
   Dit kan gesien word wanneer klein hoeveelhede water op 'n onoplosbare
   oppervlak geplaas word soos glas: Die water bly in druppels saamgebind.
   Hierdie is 'n belangrike eienskap vir lewensvorme. Water word
   byvoorbeeld deur die xileem in die stamme van plante na bo vervoer word
   maak sterk staat op die sterk intermolekulêre kragte tussen
   watermolekules.

[wysig] Elektriese eienskappe

   Suiwer water is eintlik 'n goeie isoleerder (swak geleier). Omdat water
   egter so 'n goeie oplosmiddel is, kom dit byna altyd saam met opgeloste
   stowwe daarin voor, dikwels in die vorm van 'n sout. Water met selfs 'n
   klein hoeveelheid onsuiwerhede is 'n baie beter geleier van
   elektriesiteit omdat die sout ontbind na vrye ione in waterige
   oplossings wat dien as draers vir die elektriese stroom.

   Water kan ontbind word na die bousteen-elemente, waterstof en suurstof,
   deur 'n stroom daardeur te laat vloei. Die proses staan bekend as
   elektrolise. Watermolekules ontbind natuurlik in H^+ en OH^- ione, wat
   na die katode en anode respektiewelik aangetrek word. By die katode
   neem twee H^+ ione elektrone op om H[2] gas te vorm. By die anode gee
   vier OH^- ione, vier elektrone af en vorm sodoende 'n molekule O[2] gas
   en twee molekules water. Die gasse borrel na die oppervlak waar hulle
   dan versamel kan word. Dit is bekend dat die teoretiese maksimum
   elektriese weerstand van water ongeveer 182 kilo-ohm-meter (of 18.2
   MΩ·cm) teen 25 grade Celsius. Hierdie syfer kom goed ooreen met wat
   tipies waargeneem word by tru-osmose, ultafiltreerde en
   dionisasie-gesuiwerde ultrasuiwer water wat tipies in halfgeleier
   aanlegte teëgekom word. 'n Sout of suurbesoedelingsvlak wat selfs net
   100 dele per triljoen (dpt) in ultrasuiwer water sal 'n noemenswaardige
   impak op die elektriese weerstand van water hê.

[wysig] Dipolêre aard van water

   'n Belangrike eienskap van water is sy polêre aard. Die watermolekule
   vorm 'n hoek, met waterstofatome aan die punte en suurstof by die
   hoekpunt. Aangesien suurstof 'n hoër elektronegatiwiteit as waterstof
   het, sal die kant van die molekule waar die suurstofatoom geleë is 'n
   effense negatiewe lading hê. 'n Molekule met so 'n ladingsverskil word
   'n dipool genoem. Die ladingsverskille veroorsaak dat watermolekule s
   na mekaar aangetrek word (die relatief positiewe kante na die relatief
   negatiewe kante toe) en na ander molekules. Hierdie aantrekkingskrag
   word waterstofbinding genoem en verklaar baie van water se fisiese
   eienskappe.

   Al is die aantrekkingskrag van die waterstofbindings relatief tot die
   kovalente verbindings binne-in die watermolekule swak is dit tog
   verantwoordelik vir baie van water se fisiese eienskappe. Een van die
   eienskappe is sy relatief hoë smelt- en kookpunte; meer warmte-energie
   word vereis om die waterstofbindings tussen die molekules te verbreek.
   'n Verbinding met soortgelyke struktuur soos waterstofsulfied (H[2]S),
   wat 'n baie swakker waterstofbinding het, is 'n gas by kamertemperatuur
   al het dit dubbel die molekulêre massa van water. Die ekstra verbinding
   tussen watermolekules gee aan watervloeistof 'n groot soortlike
   warmtekapasiteit wat dit dan 'n goeie medium maak vir die stoor van
   warmte-energie. Waterstofbinding gee aan water ook sy ongewone gedrag
   wanneer dit vries. Wanneer dit tot naby sy vriespunt afgekoel word
   veroorsaak dit dat die molekules herrangskik om die energie te
   minimiseer en vorm sodoende die heksagonale kristalstruktuur van ys wat
   'n laer digtheid het: en daarom dryf die vastestofvorm op water.

   'n Belangwekkende gevolg van die feit dat die vastestof 'n laer
   digtheid het as die vloeistof is dat ys sal smelt as 'n voldoende hoë
   druk daarop uitgeoefen sou word. Met toenemende druk sal die smeltpunt
   afneem totdat die temperatuur van die omgewing bereik is, waar die ys
   dan sal smelt. Die druk moet egter noemenswaardig wees om die smeltpunt
   betekenisvol te verlaag – die druk wat deur 'n ysskaatser uitgeoefen
   word verminder die smeltpunt met ongeveer 0.09 °C.

[wysig] Water as 'n oplosmiddel

   Water is 'n baie goeie oplosmiddel vanweë sy polariteit. Wanneer 'n
   ioniese of polêre verbinding in kontak met water kom kan die relatief
   klein watermolekules die stof wat opgelos word heeltemal omring. Die
   deels negatiewe dipoolgedeelte van die water word na die positief
   gelaaide komponente van die stof wat opgelos word aangetrek en
   teenoorgestelde vir die positiewe dipoolgedeeltes.

   Oor die algemeen is ioniese en polêre stowwe soos sure, alkohole en
   soute geredelik oplosbaar in water en nie-polêre stowwe soos vette en
   olies nie. Nie-polêre molekules bly bymekaar in water aangesien die
   waterstofbindings tussen die watermolekules sterker is as die van der
   Waalskragte tussen Watermolekule s en die nie-polêre molekules.

   'n Voorbeeld van ioniese oplosbare stowwe is tafelsout; die
   natriumchloried, NaCl, ontbind na Na^+ katione en Cl^- anione waarna
   beide spesies deur water omring word. Die ione word maklik vanaf hul
   oorspronklike kristalraamwerk weggevoer na die oplossing toe. 'n
   Voorbeeld van 'n nie-ioniese oplosbare stof is gewone suiker. Die
   waterdipole vorm waterstofbindings met die polêre dele van die
   suikermolekule (OH groepe) en laat toe dat dit in die oplossing in
   weggevoer word.

   Die oplosmiddel-eienskappe van water is van uiterste belang in
   biologie, aangesien baie biochemiese reaksies in waterige oplossings
   plaasvind (bv, reaksies in die selplasma en bloed).

[wysig] Die Amfoteriese aard van water

   Chemies gesproke is water amfoteries – d.w.s. dit kan as 'n suur of 'n
   basis optree. By 'n pH van 7 (neutraal) is die konsentrasie
   hidroksiedione (OH^-) gelyk aan die konsentrasie van die hidronium-
   (H[3]O^+) of waterstofione (H^+). As die ewewig versteur word kan die
   oplossing suur word (meer hidronium-ione) of basies word (meer
   hidroksied-ione).

   Water kan of as suur of basis aan reaksies deelneem. Volgens die
   Brønsted-Lowrystelsel, word 'n suur gedefinieer as 'n spesie wat 'n
   proton ('n H^+ ioon) in 'n reaksie skenk en 'n basis as een wat 'n
   proton ontvang. Wanneer dit met 'n sterker suur reageer, tree water as
   'n basis op; wanneer dit met 'n swakker suur reageer tree dit as 'n
   suur op. Water ontvang byvoorbeeld 'n H^+ ioon in die HCl ewewig:

          HCl + H[2]O ↔ H[3]O^+ + Cl^-

   Hier tree water as 'n basis op deurdat dit 'n H^+ ioon ontvang. 'n Suur
   skenk 'n H^+ ioon en water kan dit ook doen, soos in die reaksie met
   ammoniak, NH[3]:

          NH[3] + H[2]O ↔ NH[4]^+ + OH^-

[wysig] Suurgehalte in die natuur

   Teoreties behoort suiwer water 'n pH van 7 te hê. In die praktyk is dit
   egter uiters moeilik om suiwer water te maak. Water wat aan lug
   blootgestel word vir 'n gegewe tyd sal baie vinnig koolstofdioksied
   absorbeer en koolsuur vorm, wat 'n pH van so laag as ongeveer 5.7 kan
   hê. Met die vorming van wolkdruppels in die atmosfeer en met die val
   van die reëndruppels deur die lug word klein hoeveelhede CO[2]
   geabsorbeer en daarom is reën meestal effe suur. As groot hoeveelhede
   stikstof- en swaeloksiede in die lug teenwoordig is, sal dit ook oplos
   en ernstiger suur-reën probleme tot gevolg hê.

[wysig] Waterstofbinding in water

   Watermolekule s kan 'n maksimum van vier watertstofbindings vorm omdat
   dit twee waterstofatome kan aanvaar en twee kan skenk. Ander molekules
   soos fluorsuur, ammoniak, metanol vorm waterstofbindings maar toon nie
   die afwykende termodinamiese, kinetiese of strukturele eienskappe van
   water nie. Die verklaring vir hierdie skynbare verskil tussen water en
   ander vloeistowwe wat waterstofbindings vorm is dat buiten water nie
   een van die ander molekules vier waterstofbindings kan vorm nie hetsy
   dit is as gevolg van die onvermoë om waterstowwe te kan skenk/aanvaar
   of vanweë steriese effekte.

[wysig] Sien ook

     * swaarwater
     * Die Mpemba verskynsel

[wysig] Eksterne skakels

     * Engelstalige werf oor Water se struktuur en gedrag
     * 'n Humoristiese opstel in Engels oor die "gevare" van
       diwaterstofmonoksied
     * Stockholm Internasionale Waterinstituut (SIWI)
     * 'n Werf waar die afwykende eienskappe van water verklaar word
     * 'n Berekeningschemie Wiki (Engels)

   Kategorie: Chemiese stowwe

