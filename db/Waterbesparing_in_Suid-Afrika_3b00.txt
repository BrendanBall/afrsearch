Waterbesparing in Suid-Afrika


   Inhoud

        * 1 Probleem
        * 2 Hipotese
        * 3 Agtergrondinligting
             + 3.1 Waterskaarste
                  o 3.1.1 Asbeswaterpype
             + 3.2 Waterkwaliteit
                  o 3.2.1 Asbes in drinkwater
        * 4 Resultate
             + 4.1 Reënwaterstelsels elders in die wêreld
             + 4.2 Hoeveelheid reënwater
             + 4.3 Werkende watersisteem
        * 5 Grafieke
        * 6 Interpretasie
        * 7 Huishoudelike waterbesparingswenke
        * 8 Verwysings

[wysig] Probleem

     * Suid-Afrika is 'n waterarm land. Dit skep onder andere probleme in
       die stede, omdat daar oor ver afstande water voorsien moet word,
       byvoorbeeld vir Gauteng. Die Lesotho-Hoogland-waterprojek is
       hiervoor gebou. Hierdie projek fokus veral op huishoudelike
       watervoorsiening in stedelike gebiede soos Johannesburg en
       Pretoria.

     * Sommige plekke het swak waterkwaliteit, soos Potchefstroom. Hoewel
       dié stad volop ondergrondse water het, is boorgatwater se kwaliteit
       selfs swakker. As gevolg van dolomitiese gebiede hoër op in die
       Mooirivier-opvanggebied, is die water kalkagtig. Sommige dorpe se
       munisipale waterkwaliteit is swak as gevolg van ander oorsake.
       Hierdie projek gee 'n voorbeeld van moontlike waterbesparing van 'n
       huishouding in Potchefstroom.

[wysig] Hipotese

   Huishoudings in stedelike en dorpsgebiede kan aansienlik water bespaar
   deur reënwater op te vang. Gedurende stortreëns kan water opgevang word
   vir gebruik in die tuin. Die water van geute kan ook in dromme opgegaar
   word vir besproeiing.

[wysig] Agtergrondinligting

[wysig] Waterskaarste

   Teen die jaar 2030 gaan Suid-Afrika in 'n ernstige waterkrisis gedompel
   wees. Dit is die bevinding van 'n onlangse studie wat deur die
   Departement van Waterwese en Bosbou gedoen is. Die inligting is gekry
   by http://psybergate.com/wetfix/Press/PressIndex.htm. Gauteng,
   Mpumalanga en die Noordelike Provinsie sal die swaarste onder die
   waterskaarste ly. Die huidige verbruik van oppervlakwater uit die
   bolope van die Olifantsrivier en die uit die Vaalrivier neem in so 'n
   geweldige mate toe dat watervoorsieners oor dertig jaar water sal moet
   herlei van ander gebiede, veral van Swaziland en Lesotho. In 1986 is 'n
   ooreenkoms tussen Suid-Afrika en Lesotho gesluit vir 'n grootse projek
   om water uit die Maluti-berge na die Vaalrivier-opvanggebied in
   Suid-Afrika te herlei. Die Lesotho-Hoogland-waterprojek van miljarde
   rande het die bou van 'n reeks tonnels en damme behels om water van
   Lesotho na die provinsie Gauteng te bring, waar die meeste van
   Suid-Afrika se nywerhede geleë is.

[wysig] Asbeswaterpype

   Watervermorsing: In verskeie stede is daar nog asbeswaterpype in
   gebruik, wat gedurig kraak en vervang moet word. Dit kan tot groot
   waterverlies lei, omdat daar heelwat water uitlek voor dit aan die
   oppervlak gesien kan word.

[wysig] Waterkwaliteit

   Potchefstroom se waterkwaliteit is swak. Potchefstroom se water bevat
   nie net onsuiwerhede nie, maar is ook vol kalk.

   Volgens ’n plaaslike verskaffer van watersuiweringstoerusting is die
   totale opgeloste stowwe (TOS) - deeltjies per miljoen van Potchefstroom
   se water ± 310. Volgens die SABS (Suid-Afrikaanse Buro vir
   Standaarde)is daar meer as 400 TOS in die water en dit hou dan skade
   vir die mens in. In die Europese lande word 25 en hoër TOS in die water
   as ondrinkbaar beskou. Daar is baie probleme met munisipale water. In
   hierdie uitstalling is knipsels van ’n paar koerante oor die kwaliteit
   van water en wat alles in die riviere ingepomp word. ’n Paar van die
   probleme met Potchefstroom se munisipale water, wat met die gebruik van
   reënwater uitgeskakel kan word, is die volgende:
     * Belemmerde plantegroei en swak plante.
     * Vrektes van visse in vistenks .
     * Aankalking van ketels, geisers, koffiemasjiene, wasmasjiene,
       skottelgoedwassers, wasbakke en toilette.
     * Radio-aktiwiteit in die (plaaslike) munisipale water.
     * Swaarmetale in swembaddens.

[wysig] Asbes in drinkwater

   In Pretoria en ook nog in ander stede, is verskeie waterpype wat
   drinkwater versprei van asbes vervaardig, wat kan kraak en herstel moet
   word. Tydens 'n breuk in so 'n pyp kan asbesvesels in die drinkwater
   beland. Alhoewel Suid-Afrikaanse owerhede die water as veilig verklaar,
   word dit deur Amerikaanse en Europese navorsers
   bevraagteken.^[1]^[2]^[3]]

[wysig] Resultate

[wysig] Reënwaterstelsels elders in die wêreld

   ’n Mens gebruik nie regtig baie water vir drink nie, maar die toilette
   en wasmasjiene gebruik die meeste water in die huis. Wanneer hierdie
   verbruik met reënwater vervang word, word water gespaar. Op die
   internet is baie gegewens beskikbaar oor die opvang van water op
   woonhuise se dakke en die stoor van die water in watertenks. Daar word
   gewoonlik na die watertenks as "water cisterns" verwys, maar in
   Australië word dit, soos in Suid-Afrikaanse Engels, "water tanks"
   genoem. Hierdie stelsel werk goed. Die stad Sydney se wateragentskap
   betaal ’n rabat vir persone wat sulke stelsels installeer. Daar kan ook
   ’n minimum-vlak gestel word vir die water in die tenk en as dit onder
   die vlak gaan, word daar munisipale water ingetap. Indien die sisteem
   aan die toilette gekoppel is, is daar altyd water vir die toilette.
   Verskeie voordele word genoem:
     * Bespaar water
     * Natuurlik
     * Verminder waterrekening
     * Word alreeds gedoen (werklikheid)
     * Gebruik die dak ten volle
     * Help die omgewing om drinkwater te bespaar. Dit verminder die
       chemikalieë en spaar energie-verbruik om water te suiwer en na jou
       huis te vervoer
     * Verminder die stormwater wat van die dak afloop vir dag tot dag
       verbruik
     * Ons kan miljoene liter water bespaar deur net reënwater vir
       toilette en tuine te gebruik en om karre mee te was.
     * As die regering daarmee kan help, sal meer mense so ’n watersisteem
       goedkoper kan installeer.

   Daar is verskeie probleme wat die hoof gebied moet word:
     * Installering van pype en tenke is duur.
     * Daar is ŉ probleem met die broei van muskiete.
     * Kleiner diere kan inval en die water besoedel.
     * Die water kan vuil en onbruikbaar raak.
     * As ’n boom naby die dak is, kan die water nie gebruik word nie
       omdat te veel blare in die tenk gaan beland.
     * Daar kan suurrëen wees wat die reënwater suur kan maak.
     * Net sekere tye van die jaar kan water opgevang word.
     * Die sisteem is nie goed uit finansiële oogpunt nie, omdat dit nie
       betalend is nie
     * Die suur/alkali gehalte (Ph) wissel, want dit kan tussen 7 en 11
       wees.
     * Vuiligheid beland in die water as gevolg van stof op die dak,
       insekte, klein diere wat in die tenks kan val en besoedeling.

   Vir elke probleem is daar ’n oplossing bv. :
     * Onooglike tenks: Bou tenks wat goed saamsmelt met die huis en
       argitektuur.
     * Water is nie geskik vir drink nie omdat dit allerlei bakterieë
       bevat: Ook dit kan opgelos word, maar meesal word die water slegs
       vir die tuin en toilette gebruik. Vir laasgenoemde word spesiaal
       pype aangelê.

[wysig] Hoeveelheid reënwater

   Uitgangspunte:
     * 'n Gemiddelde huisgrootte van 200 m2 word as uitgangspunt geneem.
     * Volgens die Australiese literatuur kan ongeveer 80% van die
       reënwater opgevang word. Die res gaan bv. verlore deur verdamping
       op 'n warm dak of as dit te min op 'n slag reën.
     * Vir die berekenings word 'n reënval van 600 mm per jaar gebruik.
     * Koste per kiloliter (een kubiekemeter, 1m x 1m x 1m). Basiese
       koste: R21.30. Water koste: R2.55 vir elke kℓ meer as 10kℓ per
       maand
     * Prys per 5 kℓ tenk: R5600. Vir goeie waterbenutting word as
       uitgangspunt geneem dat drie sulke tenks nodig is, aangesien die
       verspreiding van reën in die somerreënvalstreek baie ongelyk is
       (sien verder).
     * Verbruik per huishouding per maand aan water: 30 kℓ. (Die
       voorbeeld-huishouding in Potchefstroom se waterverbruik vir 10
       persone, sonder 'n swembad, is ongeveer 22 kℓ per maand).

   Berekening van hoeveelheid water Elke vierkante meter dak vang 1 liter
   water op vir elke millimeter neerslag (1000 mm * 1000 mm*1 mm). Hoewel
   'n skuins dak meer of minder kan opvang, word die verskil gewoonlik
   uitgekanselleer deur verskillende hellings en verskillende hoeke
   waarteen die reën val. Slegs die plat oppervlak van die dak, soos dit
   die vloeroppervlak dek, word gebruik. Jaarlikse hoeveelheid water wat
   so opgevang kan word, is soos volg: 200 m2 * 80% * 600 mm = 96 kℓ 96 kℓ
   water word op hierdie wyse opgevang. Dit vergelyk met die hoeveelheid
   water van twee mediumgrootte swembaddens. 'n Gemiddelde huis se
   waterverbruik is ongeveer 360 kℓ per jaar. Berekening van
   kostebesparing Die jaarlikse gebruik aan water vir 'n gemiddelde
   huishouding met bogenoemde uitgangspunte is: 12 * 30 = 360 kℓ Indien 96
   kℓ water per jaar opgevang en benut word, word sowat 26% water bespaar.
   Die tipiese koste van munisipale water teen 30 kℓ per maand is: Basiese
   koste vir tien kℓ= R21.30 20* R2.55 = R51 Totaal van R72,30 Die
   besparing aan water per jaar vir 'n gemiddelde huishouding is met 'n
   reënwatertenk volgens bogenoemde uitgangspunte is: 96 * R2.55. = R244.8
   wat per jaar gespaar word Drie watertenks kos egter R5600*3 = R16800
   Daar is ook bykomende kostes om geute, filters, pompe en ekstra pype
   aan te lê. Bloot uit finansiële oogpunt is die opgaar van reënwater nie
   betalend nie. Verspreiding van reën In die somerreënvalstreek is die
   jaarlikse reënval wisselvallig [sien in punt 6 hier onder]. Dit bring
   mee dat daar meer water vir die droë seisoen opgegaar moet word om
   werklik meeste van die reënwater te kan benut. In punt 6 word dit in 'n
   grafiek aangetoon. Die feit maak die opgaar van reënwater duurder.

[wysig] Werkende watersisteem

   Die watersisteem wat hier in die figure hieronder aangedui word, word
   tans nog net vir die tuin gebruik. Hierdie tenks is nog nie genoegsaam
   verseël en met pompe voorsien nie. Ongeveer 300 m2 van 'n totale
   huisoppervlakte van 509 m2 word opgevang en in vier tenks gestoor: drie
   tenks van 2500 liter en een van 5000 liter. Die tenks is onderling
   verbind met 'n plastiekpyp van 40mm deursnee en is so geplaas, dat die
   tenks min of meer gelyk is wanneer hulle vol is.

   Probleme wat ondervind word, is dat daar in die somer muskiete in die
   water broei. Dit word opgelos deur 'n baie dun lagie olie op die water
   te gooi. 'n Verdere probleem is dat stof van die dakke in die water kom
   en 'n sliklaag onder in die tenks vorm. Dit word opgelos deur die tenks
   van tyd tot tyd leeg te tap voor die lente en skoon te maak, asook deur
   filters te installeer. Weens die swak waterkwaliteit in Potchefstroom,
   werk die tenks uitstekend vir tuinbesproeiing en die versorging van
   potplante.

[wysig] Grafieke

   Geen inligting kon gekry word van Potchefstroom nie maar wel van plekke
   rondom Potchefstroom.

   In die volgende tabel dui die ingekleurde blokkies die maande van die
   jaar aan waarin ‘n mens suksesvol reënwater kan opvang:

   Johannesburg - reënvalverspreiding mm dae =>1mm
     * Januarie 125 17.5% 16
     * Februarie 90 12.6% 11
     * Maart 91 12.8% 12
     * April 54 7.6% 9
     * May 13 1.8% 3
     * Junie 9 1.3% 2
     * Julie 4 0.6% 1
     * Augustus 6 0.8% 2
     * September 27 3.8% 4
     * Oktober 72 10.1% 10
     * November 117 16.4% 15
     * Desember 105 14.7% 15
     * Totaal 713 100.0% 99

   Pretoria - reënvalverspreiding mm dae =>1mm
     * Januarie 136 20.2% 14
     * Februarie 75 11.1% 11
     * Maart 82 12.2% 10
     * April 51 7.6% 7
     * May 13 1.9% 3
     * Junie 7 1.0% 1
     * Julie 3 0.4% 1
     * Augustus 6 0.9% 2
     * September 22 3.3% 3
     * Oktober 71 10.5% 9
     * November 98 14.5% 12
     * Desember 110 16.3% 15
     * Totaal 674 100.0% 87

[wysig] Interpretasie

     * Reëntenks kan in stedelike gebiede aansienlike waterbesparing
       meebring, naamlik tipies 26% van 'n huishouding se waterverbruik.
       Indien dit wyd toegepas word, kan dit help om die land se
       watertekort te verminder.
     * Aangesien dit nie oor die kort termyn betalend is om reëntenks te
       installeer nie, sal die regering in die verband aansporings
       (rabatte) moet betaal. In die geval van meenthuise kan dit aan die
       beheerliggaam uitbetaal word. Sydney betaal ’n rabat van $650.
     * Die voordeel van reënwatergebruik is meer as finansieel. Dit gaan
       oor waterkwaliteit en nasionale belang.
     * Wanneer 'n huishouding water opvang, moet besondere sorg gedra word
       dat die waterkwaliteit gehandhaaf word. In sommige gevalle moet die
       water behandel word teen bakterieë, moet die broei van muskiete
       voorkom word of om suur reënwater behandel word.
     * Die reënwater kan veral vir tuin, toilette en swembaddens gebruik
       word.
     * Reënwater bevat meer suurstof as gewone kraanwater wat dit dan
       ideal maak vir tuinmaak.

   Gevolgtrekking: ’n Reënwatersisteem vir huishoudelike gebruik is nie
   finansieel betalend nie nie, maar is wel nuttig uit ’n ekologiese
   oogpunt.

[wysig] Huishoudelike waterbesparingswenke

   Die volgende is wenke wat benut kan word om water te bespaar in en om
   huishoudelike gebruik:
     * Sit ‘n baksteen in die toiletbak om water te spaar.
     * Moenie die toilet onnodig trek nie.
     * Plaas ‘n bottel met water in die bak van die toilet sodat minder
       water gebruik word as die toilet spoel.
     * Moenie die toilet as ‘n asblik gebruik nie.
     * Neem eerder’n stort as ‘n bad.
     * Moenie die kraan oop los terwyl jy tande borsel nie.
     * Moenie teveel badwater intap nie, gesinslede kan badwater deel.
     * Vul die ketel met net genoeg water.
     * Insuleer warmwaterpype om hitte te behou.
     * Pak 'n skottelgoedmasjien vol voordat jy was.
     * Was klein hoeveelhede skottelgoed met hand.
     * Ontdooi vleis eerder in die mikrogolf as wat jy dit onder warm
       water hou.
     * Laat drinkwater koud word in die yskas eerder as om te wag tot
       water afkoel wat direk uit die kraan kom.
     * Plant , plante wat min water nodig het.
     * Gooi boombas in beddings om die grond klam te hou.
     * Gebruik eerder ‘n sprinkelstelsel wat self aan en af skakel.
     * Moenie onnodig waterspeelgoed vir jou kinders koop nie.
     * Gebruik ‘n waterfontein wat water sirkuleer.
     * Maak seker dat waterpype nie lek nie.
     * Stel besproeing so dat dit plante en nie die pad nat maak nie.
     * Gooi gras nat met water, wat uit geute opgevang is.
     * Gooi plante plus gras vroeg oggend of laat middag nat.
     * Draai die stort se krane toe terwyl jy was.
     * Plaas ‘n emmer in die stort om ekstra water vir plante op te vang.
     * Maak seker jou swembadpomp lek nie water nie.
     * Beskerm die swembad se oppervlak om verdamping te beperk.
     * Moenie tuinslange oop vergeet nie.
     * Herstel krane en pype wat lek.
     * Gebruik ‘n komposhoop eerder as vullisverwydering.
     * Vermy die gebruik van waterversagtingstelsels vir besproeing.
     * Monitor gereeld die outomatiese verstellings van die
       besproeingstelsel.
     * Was jou kar op die gras em maak gebruik van 'n emmer eerder as net
       'n tuinslang.
     * Rus die tuinslang se punt toe met ‘n afsluitspuitkop.
     * Vermy lugversorgingstelsels wat op die water-na-lug beginsel werk.
     * Installeer ‘n kitsverhittingseenheid op die warmwaterkraan sodat
       water nie vermors word deur te wag vir die warm water nie.
     * Lig die grassnyer se lemme sodat gras dieper wortels skiet.
     * Gebruik’n besem eerder as ‘n tuislang om paadtjies skoon te maak.
     * Kies ‘n watervriendelike tuin met baie klippe en minder plante.

[wysig] Verwysings

    1. ^ Asbestos in Water
    2. ^ Dave Ryan, a press officer for the Environmental Protection
       Agency - 400,000 Miles of Drinking Water Pipes May Have Been Made
       With The Deadly Substance
    3. ^ Deutsches Ärzteblatt: Archiv "Asbestassoziierte Erkrankungen
       (duits) - Duitse Dokters Nuusbrief - Siektes deur Asbes in Water

   http://www.routes.co.za/nw/potchefstroom/index.html Datum van toegang:
   2006-07-13

   http://www.potch.co.za/business/overview.htm Datum van toegang:
   2006-07-13

   http://www.weathersa.co.za/Climat/Climstats/JohannesburgStats.jsp Datum
   van toegang: 2006-07-13

   Microsoft Encarta Referencs Library 2004

   http://www.potch.co.za/council/departments/infraktructure/water_sewerag
   .htm Datum van toegang 2006-07-14

   http://www.dal.ca/%7Ecwrs/ Datum van toegang 2006-07-14

   http://psybergate.com/wetfix/Press/PressIndex.htm Datum van toegang
   2006-07-20

   http://www.mieliestronk.com/ Datum van toegang 2006-07-20

   http://www.abc.net.au/perth/features/ Datum van toegang 2006-07-20
   Kategorie: Milieubeskerming

