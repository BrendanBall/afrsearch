Waterstof



                                      waterstof – helium

                                       H
                                      Li


                                        Volledige Tabel

                                   Algemeen
           Naam, Simbool, Getal                             Waterstof, H, 1
                 Chemiese reeks                                  nie-metale
           Reeks, Periode, Blok                               1 (IA), 1 , s
             Digtheid, Hardheid                           0.0899 kg/m^3, NA
                       Voorkoms                  kleurloos
                             Atomiese eienskappe
                     Atoommassa                                 1.00794 ame
          Atoomradius (bereken)                                  25 (53) pm
               Kovalente radius                                       37 pm
            Van der Waalsradius                                      120 pm
           Elektronkonfigurasie                                        1s^1
           e^- per energie vlak                                           1
     Oksidasietoestand (Oksied)                              1 (amfoteries)
               Kristalstruktuur                                 heksagonaal
                              Fisiese eienskappe
           Toestand van materie                                         gas
                      Smeltpunt                           14.025 K (−434°F)
                       Kookpunt                          20.268 K (−423 °F)
                  Molêre volume                        11.42 ×10^-6 m^3/mol
      Latente verdampingswarmte                              0.44936 kJ/mol
        Latente smeltingswarmte                              0.05868 kJ/mol
                       Dampdruk                              209 Pa at 23 K
                Spoed van klank                      1270 m/s teen 298.15 K
                                   Diverse
            Elektronegatiwiteit                          2.2 (Paulingskaal)
   Spesifieke warmte kapasiteit                              14304 J/(kg*K)
    Elektriese geleidingsvermoë                             __ 10^6/(m·ohm)
      Termiese geleidingsvermoë                              0.1815 W/(m*K)
           Ionisasie potentiaal                                 1312 kJ/mol
                            Mees stabiele isotope


   iso   NV    halfleeftyd VM  VE MeV  VP
   ^1H 99.985% H is stabiel met 0 neutrone
   ^2H 0.015%  H is stabiel with 1 neutron
   ^3H {sin.}  12.33 y     β^- 0.019  ^3He
   ^4H {sin.}  onbekend    n   2.910  ^3H

             SI eenhede & STD word gebruik tensy anders vermeld.

   Waterstof (Latyn: hydrogenium), is die chemiese element in die
   periodieke tabel met die simbool H en atoomgetal 1.

   By standaard temperatuur en druk (STD) is dit 'n kleurlose, reuklose
   nie-metaal, univalente, en hoogs ontvlambare diatomiese gas. Waterstof
   is die ligste element wat die meeste voorkom in die heelal. Dit is
   teenwoordig in water en in al die organiese stowwe en lewende
   organismes. Waterstof kan chemies reageer met die meeste ander
   elemente. Sterre in hul hoofstadium, se samestelling is hoofsaaklik
   waterstof in die plasmatoestand. Die element word gebruik in ammoniak
   produksie, as 'n dryfgas, 'n alternatiewe brandstof en meer onlangs as
   'n kragbron deur middel van brandstofselle.

   In die laboratorium word waterstof voorberei deur die reaksie van sure
   met metale soos sink. Vir kommersiële massaproduksie-doeleindes word
   waterstof vervaardig deur die omsetting van natuurlike gas deur 'n
   metaanhervormingsproses. Elektroliese van water is 'n eenvoudige dog
   oneffektiewe metode. Wetenskaplikes doen tans navorsing op nuwe metodes
   vir waterstofproduksie. Een van die metodes maak van groen alge
   gebruik. 'n Ander belowende metode behels die omsetting van bio-massa
   derivate soos glukose of sorbitol by lae temperature deur gebruik te
   maak van 'n nuwe katalis.

   Inhoud

        * 1 Kenmerkende Eienskappe
             + 1.1 Die Waterstof atoom
        * 2 Gebruike
        * 3 Geskiedenis
        * 4 Voorkoms
        * 5 Verbindings
        * 6 Vorms
        * 7 Isotope
        * 8 Voorsorgmaatreëls
        * 9 Sien Ook
        * 10 Verwysings
        * 11 Eksterne skakels

[wysig] Kenmerkende Eienskappe

   Waterstof is die ligste chemiese element en die algemeenste isotoop
   bestaan uit slegs 'n enkele proton en 'n elektron. By STD toestande
   vorm waterstof 'n diatomiese gas, H[2], met 'n kookpunt so laag as
   20.27 K en 'n smeltpunt van 14.02 K. Onder uitsonderlik hoë drukke,
   soos die wat mens by die kern van gasreuse vind verloor die molekules
   hulle identiteit en word die waterstof 'n vloeibare metaal (sien
   metallic hydrogen). Onder uitsonderlik lae druktoestande wat in die
   ruimte ervaar word, is Waterstof geneig om as enkele atome te bestaan,
   om die eenvoudige rede dat daar nie ander atome is om mee te kombineer
   nie; wolke H[2] vorm in die ruimte en is is betrokke by stervorming.

   Die element speel 'n noodsaaklike rol in die energie opwekking in die
   heelal deur die proton-proton reaksie asook die koolstof-stikstof
   siklus (Daar is kernfusie prosesse wat groot hoeveelhede energie
   vrystel deur die kombinasie van twee Waterstof atome om een helium
   atoom te vorm).

[wysig] Die Waterstof atoom

   Die waterstof atoom is 'n atoom van die element Waterstof. Dit bestaan
   uit 'n enkele negatief gelaaide elektron, wat rondom 'n positief
   gelaaide proton wentel, wat die kern van die waterstof atoom vorm. Die
   elektron word aan die proton gebind deur Coulombiese kragte.

[wysig] Gebruike

   Groot hoeveelhede waterstof word benodig in die chemiese nywerheid,
   veral in die Haberproses vir die vervaardiging van ammoniak, die
   hidrogenasie van vette en olies en die produksie van metanol. Verder
   word Waterstof gebruik in hidro-dealkielering,hidro-ontswaeling en
   hidrokrakingsprosesse.

   Ander gebruike van Waterstof is:
     * Die element word gebruik in die vervaardiging van soutsuur,
       sweiswerk en die reduksie van metaal erts.
     * Dit word gebruik as vuurpylbrandstof.
     * Vloeibare Waterstof word in kriogeniese navorsing gebruik,
       insluitende supergeleier-studies.
     * Aangesien waterstof veertien en 'n half keer ligter as lug is, was
       dit eens algemeen gebruik as 'n dryfgas in lugballonne en
       lugvaartuie. Die gebruik daarvan is egter gestaak na die
       Hindenburg-ramp die publiek oortuig het dat die gas te gevaarlik
       was vir die doeleinde. Nogtans oorweeg deskundiges ná die
       oliekrisis van die jaar 1973 om waterstofaangedrewe
       passasiersvliegtuie as 'n alternatief tot kerosienenjins te
       ontwikkel. Die eerste Russiese passasiersvliegtuig, wat vloeibare
       waterstof as brandstof gebruik, die Tupolev-155 ('n gemodifiseerde
       Tupolev-154-straler), is op 15 April 1988 suksesvol getoets.
     * Deuterium, 'n waterstof isotoop (waterstof-2) word gebruik in
       kernfissie aanwendings as 'n moderator om neutrone te vertraag en
       word ook gebruik in kernfusie reaksies.
     * Deuterium bevattende stowwe vind ook toepassing in chemie en
       biologie asook in studies van isotoop effekte in reaksies.
     * Tritium (waterstof-3), word vervaardig in kernreaktore en word
       gebruik om waterstofbomme te vervaardig.
     * Dit word ook gebruik as 'n isotoop merker in die biologiese
       wetenskappe en as 'n bestralingsbron in weerkaatsende verwe.
     * Waterstof kan verbrand word in interne verbrandingsmotors, en 'n
       vloot waterstof brandende motors word tans deur Chrysler-BMW
       aangehou. Waterstof in brandstofselle word ondersoek as moontlike
       goedkoop, besoedelingsvrye kragbronne.

[wysig] Geskiedenis

   Waterstof is die eerste keer as 'n suiwer chemiese stof geïdentifiseer
   in 1776 deur Henry Cavendish. Antoine Lavoisier het die element in 1787
   sy naam gegee in Frans, naamlik Hydrogen wat letterlik watermaker
   beteken. Deur middel van 'n spektraalanalise bewys die Duitse navorsers
   Kirchhoff en Bunsen in 1861 dat waterstof 'n bestanddeel van die son is
   - en gevolglik dié element moet wees wat die meeste in ons sonnestelsel
   voorkom.

[wysig] Voorkoms

   Waterstof is die element wat die meeste in die natuur voorkom en meer
   as 75% van die massa van alle materie en meer as 90% van al die atome
   bestaan uit Waterstof. Die element kom in oorvloed voor in sterre en in
   planete wat ook gasreuse genoem word.

   Relatief tot sy groot oorvloed elders in die heelal is suiwer waterstof
   baie skaars in die aarde se atmosfeer (1 dpm op 'n volumebasis). Die
   algemeenste bron vir die element op aarde is water wat bestaan uit twee
   dele waterstof en een deel suurstof (H[2]O). Ander bronne sluit in die
   meeste vorms van organiese stowwe (insluitende alle lewende wesens),
   fossielbrandstowwe nl (steenkool en ru-olie) asook natuurlike gas.
   Metaan (CH[4]) wat verkry kan word as byproduk uit die ontbinding van
   organiese materiaal en wat ook 'n hoofkomponent van natuurlike gas is,
   is 'n toenemend belangrike energiebron en is 'n belangrike bron van
   waterstof.

   Waterstof kan voorberei word op verskeie maniere: stoom wat met
   verhitte koolstof reageer, koolwaterstof ontbinding deur blootstelling
   aan hitte, reaksie van 'n sterk basis in 'n waterige oplossing met
   aluminium, elektrolise van water, of die verplasing van sure met sekere
   metale.

   Kommersiële massaproduksie van waterstof geskied hoofsaaklik deur die
   ontbinding van natuurlike gas teen hoë temperature in die
   teenwoordigheid van stoom en suurstof. Die proses staan bekend as
   metaanhervorming.

[wysig] Verbindings

   Waterstof vorm verbindings met die meeste elemente. Waterstof het 'n
   elektronegatiwiteit van 2.2 dus vorm dit verbindings waar dit die meer
   nie-metaalagtige, asook waar dit die meer metaalagtige element is.
   Eersgenoemde verbindings word hidriede genoem, waar waterstof bestaan
   uit H^- ione of slegs as 'n opgeloste stof binne-in 'n ander element
   soos in palladium hidried. Laasgenoemde verbinding neig egter na 'n
   kovalente verbinding, aangesien die H^+ ioon 'n ontblote kern met geen
   elektrone sal wees, het dit 'n sterk geneigdheid om elektrone na
   homself aan te trek. Beide die tipe verbindings vorm sure. Dus sal 'n
   mens selfs in 'n suuroplossing ione soos hidronium (H[3]O^+) kry vanweë
   die proton se sterk geneigdheid om aan iets te bind.

   Waterstof verbind met suurstof om water te vorm, H[2]O, en die reaksie
   stel baie energie vry, soveel so dat die verbranding van waterstof in
   lug eerder as 'n ontploffing beskryf kan word. Deuterium Oksied, of
   D[2]O, word ook dikwels swaar water genoem. Waterstof vorm ook 'n groot
   verskeidenheid verbindings met koolstof. As gevolg van hulle noue
   verbintenis met lewendige organismes, word hierdie stowwe organiese
   verbindings genoem en die studie van die verbindings word organiese
   chemie genoem.

[wysig] Vorms

   Onder normale toestande is waterstofgas 'n mengsel van twee
   verskillende soorte molekules wat van mekaar verskil ten opsigte van
   die relatiewe spin van die nukleone. Die twee vorms staan bekend as
   orto en para-waterstof (dit verskil van isotope soos hieronder
   beskryf). In orto-waterstof is die spin van die nukleone parallel,
   terwyl dit in para-waterstof anti-parallel is. Teen standaard toestande
   bestaan waterstof uit ongeveer 25% van die para-vorm en 75% van die
   orto-vorm (ook bekend as die "normale" vorm). Die ewewigsverhouding
   tussen die twee vorms hang van temperatuur af maar aangesien die
   orto-vorm 'n hoër energie vlak het, kan dit nie stabiel wees in die
   suiwer vorm nie. Teen lae temperature (omtrent by kookpunt), bestaan
   die ewewigsamestelling amper uitsluitlik uit die para-vorm.

   Die omsettingsproses tussen die vorms is stadig en as waterstof vinnig
   verkoel en gekondenseer word, kan dit nog groot hoeveelhede van die
   para-vorm atome bevat. Die verskynsel is belangrik vir die
   voorbereiding en stoor van vloeibare waterstof aangesien die orto-para
   omsetting meer hitte genereer as die verdampingshitte van waterstof en
   kan 'n groot hoeveelheid waterstof verloor word deur verdamping etlike
   dae na vervloeiing. Daarom word kataliste ingespan om die orto-para
   omsetting te versnel tydens die waterstof verkoelingproses. Daar is ook
   'n effense verskil tussen die fisiese eienskappe van die twee vorms.
   Die smelt en kookpunte van para-waterstof is byvoorbeeld ongeveer 0.1 K
   laer as die van die "normale" orto-vorm.

[wysig] Isotope

   Die mees algemene isotoop van waterstof is ^1H. Dié stabiele isotoop
   het 'n kern wat bestaan uit 'n enkele proton; daarvandaan die
   beskrywende term (selde gebruik) protium vir ^1H.

   Die ander stabiele isotoop is deuterium, ^2H, met 'n ekstra neutron in
   die kern. Deuterium beslaan 0.0184-0.0082% van alle waterstof (IUPAC);
   verhoudings van deuterium tot protium word gerapporteer relatief tot
   die VSMOW standaard verwysingswater.

   Die derde waterstof isotoop is die radioaktiewe tritium, ^3H. Die
   tritium kern bevat twee neutrone en 'n proton.

   Waterstof is die enigste element met verskillende name vir sy isotope.
   Die simbole D en T (i.p.v. ^2H and ^3H) word somtyds gebruik vir
   deuterium en tritium, hoewel dit nie amptelik goedgekeurde gebruik is
   nie (Die simbool P word reeds gebruik om die element Fosfor aan te dui
   en kan dus nie gebruik word vir protium nie).

[wysig] Voorsorgmaatreëls

   Waterstof is 'n hoogs ontvlambare gas wat brand teen konsentrasies so
   laag as 4% in lug. Dit reageer ook heftig met chloor en fluoor. Wanneer
   waterstof met suurstof gemeng word brand dit met 'n ontploffing.

[wysig] Sien Ook

     * Periodieke tabel
     * waterstofbinding
     * waterstof atoom
     * waterstof voertuig
     * fotowaterstof

[wysig] Verwysings

     * Los Alamos National Laboratory – Hydrogen

[wysig] Eksterne skakels

     * Wiktionary – Hydrogen in different languages
     * WebElements.com – Hydrogen
     * EnvironmentalChemistry.com – Hydrogen
     * It's Elemental – Hydrogen

   Kategorie: Chemiese elemente

