Web-inhoudsbestuurstelsel


   'n Web-inhoudsbestuurstelsel (WIBS) is sagteware om die inhoud van 'n
   webwerf te bestuur. Dit word gewoonlik geïmplementeer as 'n
   webtoepassing vir die skep van HTML-inhoud. Dit word gebruik om groot-,
   dinamiese versamelings van webmateriaal (HTML dokumente en verwante
   beeldmateriaal) te bestuur en te beheer. 'n WIBS fasiliteer die skep
   van inhoud, die beheer van inhoud, redigering, gebruikersbestuur en
   vele ander noodsaaklike onderhoudsfunksies.

   Die sagteware verskaf gewoonlik gereedskap om redigering en verrigting
   van ander funksies maklik te maak vir gebruikers wat min of geen kennis
   van programmeertale of markeertale het nie.

   Die meeste stelsels gebruik 'n databasis om inhoud, metadata en ander
   media te stoor wat deur die stelsel benodig mag word. Inhoud word
   dikwels, maar nie altyd, in XML gestoor om die hergebruik te fasiliteer
   en om buigsame vertoonopsies in die hand te werk.^[1]^[2]

   'n Vertoonlaag vertoon die inhoud aan gewone besoekers tot die webwerf
   gebaseer op 'n stel sjablone. Die sjablone is dikwels in de vorm van
   XSLT lêers.^[3]

   Administrasie word gewoonlik vanaf 'n webblaaiergebaseerde koppelvlak
   af gedoen, maar sommige stelsels vereis die gebruik van sagteware op 'n
   gebruiker se rekenaar.

   'n Inhoudsbestuurstelsel verskil wesenlik van webwerfbouers soos
   Microsoft FrontPage of Adobe Dreamweaver. 'n WIBS laat nie-tegniese
   gebruikers toe om veranderinge aan 'n bestaande webwerf te maak met min
   of geen opleiding nie. WIBS'e vereis tipies 'n ervare programeerder om
   die webwerf op te stel en kenmerke by te voeg, maar dit is primêr 'n
   onderhoudstelsel vir nie-tegniese administrateurs.

[wysig] Vermoeëns van Web-inhoudsbestuurstelsels

   'n WIBS fasiliteer dokumentbeheer, oudits, redigering en tydlynbestuur.
   'n WIBS verkaf die volgende sleutelfunksies:

   Outomatiese sjablone
          Die skep van standaard sjablone (gewoonlik HTML en XML) wat
          outomatiese toegepas kan word op nuwe en bestaande inhoud. Dit
          skep daarmee 'n sentrale plek waar die voorkoms van 'n groep
          inhoud verander kan word.

   Maklik redigeerbare inhoud
          As die inhoud van 'n werf eers geskei word van die visuele
          aanbieding van die werf, word dit gewoonlik heelwat makliker om
          te redigeer en te manipuleer. Die meeste WIBS sagteware sluit
          Wat-jy-sien-is-wat-jy-kry tipe redigeergereedskap in sodat
          nie-tegniese gebruikers inhoud kan skep en kan aanpas.

   Uitbreibare kenmerke
          Die meeste WIBS'e het inpropprogramme of modules wat maklik
          geïnstalleer kan word om 'n bestaande werf se funksionaliteit
          uit te brei.

   Webstandaard-opgraderings
          Aktiewe WIBS'e ontvang gewoonlik dikwels opgraderings wat nuwe
          kenmerke insluit en die stelsel in lyn hou met die nuutste
          webstandaarde.

   Werkvloei bestuur
          Werkvloei is die pros om siklusse van agtereenvolgende of
          gelyklopende take te skep wat in die WIBS verrig moet word. 'n
          Voorbeeld is wanneer 'n skrywer 'n artikel voorlê maar dit nie
          op die webwerf gepubliseer word alvorens die redaksie dit eers
          nagegaan het nie en die hoofredakteur dit goedgekeur het nie.

   Dokumentbestuur
          WIBS'e mag ook 'n stelsel verskaf vir die bestuur van dokumente
          se lewensiklus vanaf die aanvanklike skep daarvan, deur die
          verskillende weergawes, tot die publikasie daarvan, argivering
          en uiteindelike vernietiging daarvan.

   Virtualisering van inhoud
          WIBS'e kan die vermoë bied om elke gebruiker toe te laat om
          binne 'n virtuele kopie van die algehele webwerf,
          dokumentversameling en/of kodebasis te werk. Dit maak
          veranderinge aan veelvuldige interafhanklike hulpbronne moontlik
          vir vertoning en/of uitvoering binne konteks voordat dit
          voorgelê word.

[wysig] Voorbeelde

   'n Paar welbekende WIBS'e is:
     * Mediawiki
     * Joomla
     * Drupal
     * WordPress ^[4]
     * PHP-Nuke
     * Xoops
     * Geeklog ^[4]

[wysig] Verwysings

    1. ^ www.managingenterprisecontent.com;Ethier, Kay, en Scott Abel;
       Introduction to Structured Content Management with XML; CMS Watch;
       nagegaan op 2007-11-12
    2. ^
       www.bluestream.com/xdbres/Content/Business/whitepaper/XmlCms/Outlin
       e.html; Tivy, Jim, et al. ; The XML Content Management System for
       Document Centric XML; Bluestream Database Software Corporation;
       nagegaan op 2007-11-12
    3. ^ http://woric.net/wsg_presentation/Part1_using_xslt.xf; Woric
       Faithfull; Using XSLT to Make Websites; woric.net; nagegaan op
       2007-11-08
    4. ^ ^4,0 ^4,1 Afrikaanse lokalisering beskikbaar

   Kategorie: Sagteware

