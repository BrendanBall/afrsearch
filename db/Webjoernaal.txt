Webjoernaal


   Voorbeeld van 'n Webjoernaal.
   Voorbeeld van 'n Webjoernaal.

   'n Webjoernaal (ook bekend as 'n blog of weblog), is 'n webwerf wat
   gereeld - soms meer as een keer per dag – opgedateer word en waarop die
   inligting in chronologiese volgorde (volgens datum) weergegee word.
   Besoekers vind ook op die tuisblad die mees onglangse bydraes. Die
   outeur skep in wese 'n logboek van inligting wat hy wil deel met sy
   publiek, die besoekers aan sy webjoernaal. Gewoonlik bestaan 'n
   webjoernaal uit teks, maar kan ook om foto's ('n fotowebjoernaal),
   video (vlog) of klank (podgooi) gaan. Weblogs bied hul lesers ook
   gewoonlik die geleentheid om reaksies op artikels te plaas of 'n
   reaksie via 'n terugspoor- (Engels: trackback) -meganisme agter te
   laat.

   Dit is die persoonlike of juis die gespesialiseerde karakter wat
   webjoernale toenemend gewild vir besoekers maak.

   Inhoud

        * 1 Geskiedenis
             + 1.1 1994 – 2001
             + 1.2 2001 – 2004
             + 1.3 2004 – nou
        * 2 Soorte webjoernale
        * 3 Besigheidsmodelle
        * 4 Sagteware
        * 5 Inhoud van 'n webjoernaal
        * 6 Webjoernaalgewildheid
        * 7 Die Webjoernaal buite die Anglofoonsfeer
        * 8 Eksterne skakels

[wysig] Geskiedenis

   Kronieke, ekserpteboeke (Engels: commonplace books), dagboeke en
   perskrifte (Engels:perzines) kan beskou word as voorlopers van
   webjoernale.

   Voor webjoernale gewild geword het, het digitale gemeenskappe verskeie
   vorme aangeneem insluitende Usenet, e-poslyste en bulletinbordstelsels
   (BBS'e). In die 1990’s, het internetforumsagteware soos WebEx,
   deurlopende gesprekke met gespreklyne (Engels: threads) geskep.
   Gesprekslyne is direk opeenvolgende inskrywings in 'n elektroniese
   tekskommunikasiemedium waarvan die onderwerp van bespreking verwant is
   aan en direk aansluit by vorige inskrywings.

[wysig] 1994 – 2001

   2006 Selfportret van Justin Hall
   2006 Selfportret van Justin Hall

   Die moderne webjoernaal het ontwikkel van die aanlyndagboek, waarin
   mense 'n aaneenlopende rekord gehou het van hul persoonlike lewens.
   Meeste van sulke skrywers het hulself dagboekskrywers, joernaliste, of
   joernaalhouers genoem. 'n Paar het na hulself verwys as escribisioniste
   (Engels: escribitionists). Justin Hall, wat elf jaar van persoonlike
   webjoernaal in 1994 begin het toe hy 'n student aan Swarthmore Kollege
   was, word algemeen as een van die vroegste webjoernaalskrywers erken.
   Een van die vroegste voorbeelde van 'n webjoernaal in Frans is
   Montréal, soleil et pluie wat tussen 7 Junie 1995 en 9 Junie 1998 berig
   gedoen het oor die outeur se lewe in Montréal [1].

   Ander vorme van joernale wat ook aanlyn bygehou is, het ook bestaan. 'n
   Bekende voorbeeld was die speletjiesprogrammeerder, John Carmack, se
   joernaal. Webwerwe, beide besigheids- en persoonlike tuisbladsye het
   dikwels "Wat is Nuut"- of "Nuus"-afdelings, dikwels op die indeksbladsy
   en georden volgens datum. Een voorbeeld van 'n nuusgebaseerde
   "webjoernaal" is die "Drudge Report" gestig deur die joernalis Matt
   Drudge. 'n Ander is die Institute for Public Accuracy wat begin het om
   nuusvrystellings te publiseer 'n paar keer 'n week gedurende die begin
   van 1998. 'n Ander voorloper vir die webjoernaal was die
   tong-in-die-kies persoonlike webwerf wat gereeld opgedateer is deur die
   Usenet-legende Kibo.

   Jesse James Garrett, 'n redakteur van Infosift, begin met die byhou van
   'n lys van interessante webwerwe wat hy besoek. Die lys met URL'e word
   gestuur na Cameron Barrett wat die lys publiseer op die webwerf
   Camworld. Meer persone begin met die instuur van interessante skakels.
   Jorn Barger het eerste die term webjoernaal (Weblog) op 17 Desember
   1997 gebruik. Die korter vorm blog is deur Peter Merholz gebruik toe hy
   grapenderwys die woord weblog in die frase we blog op sy webjoernaal,
   Peterme.com, in April of Mei 1999 geplaas het.

   Die vroeë webjoernale was dus bloot opgedateerde komponente van gewone
   webwerwe. Die ontwikkeling van sagteware om die produksie en onderhoud
   van webartikels makliker te maak, het publiseering op die web deur die
   minder tegnies ingestelde individue moontlik gemaak. Uiteindelik het
   dit gelei tot 'n spesifieke soort aanlyn publisering wat die
   webjoernale produseer wat ons vandag ken. Die gebruik van
   lesergebaseerde sagteware is nou 'n tipiese aspek om 'n webjoernaal in
   stand te hou. Webjoernale kan gehuisves word deur gespesialiseerde
   webjoernaalhuisvestingdienste, of dit kan aangedryf word deur
   webjoernaalsagteware soos WordPress, blogger of LiveJournal, of
   gehuisves deur 'n gewone webhuivestingdiens, soos Mweb.

   Na 'n stadige begin het webjoernale se gewildheid begin toeneem: die
   webwerf Xanga, geloods in 1996, het slegs 100 joernale teen 1997 gehad,
   maar oor 20 milljoen teen Desember 2005. Webjoernale het veral sedert
   1999 skerp begin toeneem en word verder gepopulariseer deur die
   skepping van die eerste gehuisveste gereedskap vir webjoernale:
     * Open Diary, geloods in Oktober 1998 en het gou duisende
       aanlynjoernale gehad. Open Diary het met sy leserkommentaar
       geïnoveer en sodoende die eerste webjoernaalgemeenskap geword waar
       lesers hul komentaar kon byvoeg by ander skrywers se webjoernale.
     * Brad Fitzpatrick het LiveJournal in Maart 1999 begin.
     * Andrew Smales skep Pitas.com in Julie 1999 as 'n makliker
       alternatief om 'n "nuusbladsy" op 'n webwerf in stand te hou,
       gevolg deur Diaryland in September 1999 wat meer op die persoonlike
       dagboekgemeenskap gevestig het.
     * Evan Williams en Meg Hourihan (Pyra Labs) loods blogger.com in
       Augustus 1999 (gekoop deur Google in Februarie 2003).

   Webjoernale kombineer die persoonlike webwerf met gereedskap wat ten
   doel het om skakeling met ander webwerwe makliker te maak — spesifiek
   permanente skakels (permalinks), webjoernaalrolle (blogrolls) en
   terugspoor (trackback). Dit tesame met webjoernaalsoekenjins maak dit
   vir webjoernaalskrywers moontlik om skakels te volg na ander individue
   met soortgelyke belangstellings.

[wysig] 2001 – 2004

   Teen 2001 was webjoernale reeds sodanig 'n fenomeen dat handleidings
   gepubliseer word. Die handleidings fokus veral op tegnieke. Die
   belangrikheid van die webjoernaalgemeenskap (en sy verhouding met die
   breë gemeenskap) het gou toegeneem. Gevestigde joernalistieke
   opleidingsentra het begin om navorsing te doen oor webjoernale en die
   verskille tussen hoofstroomjoernalistiek en webjoernale uitgewys.

   In 2002 het Jerome Armstrong en sy vriend en besigheidsvennoot Markos
   Moulitsas Zúniga die webwerf DailyKos begin. Met tot 'n miljoen besoeke
   per dag gedurende belangrike gebeure, het dit nou een van die internet
   se mees besoekte webjoernale geword.

   Die rol wat webjoernale gespeel het in die Verenigde State van Amerika
   om politieke druk te inisieer wat tot die bedanking van VSA Senaat
   Meerderheidleier, Trent Lott, in 2002 gelei het, het die groeiende
   politieke invloed van die webjoernaal geïllustreer.

   Die impak van die storie het groter geloofwaardigheid aan webjoernale
   as 'n medium vir nuus en nuusvertolking verleen. Alhoewel webjoernale
   in die algemeen beskou word as partydig, speel hulle soms 'n rol om
   sleutelinligting tot die publieke domein toe te voeg. Sodanige
   inligting word deur die media geïdentifiseer en verder bekend gemaak.
   Dit bly egter meer algemeen vir nuuswebjoernale om kommentaar te lewer
   op dit wat in die hoofstroommedia gepubliseer word.

   Sedert 2002 het webjoernale egter toenemend in die publieke oog beweeg
   vir hul rol om 'n nuwe dimensie aan nuusstories te verleen. Gedurende
   die eerste oorlog in Irak het sekere webjoernale soms passievolle en
   berekende standpunte ingeneem wat verder gegaan het as die tradisionele
   links-regs-verdeeldheid van die politieke spektrum.

   Webjoernale bedryf deur politici en politieke kandidate om hul mening
   oor politieke vraagstukke te stel, het webjoernale se nuuswaardigheid
   gevestig. Intussen het 'n toenemende getal kenners ook webjoernale
   begin skryf wat tot gevolg het dat verskeie webjoernale bronne vir
   indiepte analise geword het.

   Die tweede oorlog in Irak was die eerste "webjoernaaloorlog". Irakse
   webjoernaalskrywers het wye gehore gehad en 'n ene Salam Pax het selfs
   'n boek gepubliseer gebaseer op sy webjoernaal. Webjoernale is ook deur
   soldate wat aan die konflik deelgeneem het, geskep. Sulke
   "oorlogwebjoernale" het lesers nuwe perspektiewe op die realiteite van
   oorlog gegee, sowel as dikwels verskillende gesigspunte as dié van
   amptelike nuusbronne gehuldig.

   Webjoernale vestig ook aandag op obskure nuusbronne. So het webjoernale
   byvoorbeeld skakels gepubliseer na die verkeerskameras in Madrid toe
   reuse anti-terrorismebetogings daar plaasgevind het na die
   bomontploffings van 11 Maart.

   Webjoernaalskrywers is ook in 'n posisie om byna-oombliklike kommentaar
   op televisiegeleenthede te skep.

[wysig] 2004 – nou

   Sedert 2004 het die rol van webjoernale versterk met politieke
   konsultante, nuusdienste en politieke kandidate in veral die
   ontwikkelde wêreld sulke joernale gebruik as instrumente vir uitreiking
   en opinie beïnvloeding.

   Die Columbia Journalism Review het begin om gereeld te fokus
   webjoernale en webjoernaalskrywers. Boeke oor webjoernale word uitgegee
   terwyl webjoernaalskrywers ook op radio en televisie begin verskyn.
   Merriam-Webster se woordeboek verklaar "blog" as die woord van die jaar
   in 2004.

   In die VSA was webjoernale die belangrikste rolspelers om vals
   dokumente wat deur Dan Rather, 'n televisiejoernalis tydens 'n CBS
   program 60 Minutes belig is, te ontbloot. Die dokumente oor
   VSA-president George W. Bush se militêre diens is bevraagteken deur
   webjoernaalskrywers en CBS het verskoning aangebied vir "onvoldoende
   veslagdoeningtegnieke". Baie webjoernaalskrywers beskou hierdie
   skandaal as die begin van die massamedia se aanvaarding van webjoernale
   beide as bronne van nuus en mening sowel as 'n middel waardeur
   politieke druk toegepas kan word.

   Sommige webjoernale was belangrike bronne van nuus gedurende die
   Tsoenami van Desember 2004 soos Medecins Sans Frontieres. Net so was
   daar 'n paar webjoernale gedurende Orkaan Katrina in Augustus 2005 en
   die tydperk daarna wat vanuit New Orleans bestuur is, insluitende die
   Interdictor en Gulfsails, wat daarin geslaag het om krag en 'n
   internetskakel te handhaaf en inligting beskikbaar te stel wat nie
   gedek is deur die hoofstroommedia nie.

   In Brittanje is die koerant, The Guardian herontwerp in September 2005,
   wat onder andere 'n daaglikse opsomming van webjoernale op bladsy twee
   insluit. In Junie 2006 het BBC News 'n webjoernaal vir sy redakteurs
   geloods soos ook in ander nuusmaatskappye ingestel is. In Januarie 2005
   het die tydskrif, Fortune agt webjoernaalskrywers gelys wat
   besigheidsmense "nie kan ignoreer nie": Peter Rojas, Xeni Jardin, Ben
   Trott, Mena Trott, Jonathan Schwartz, Jason Goldman, Robert Scoble, en
   Jason Calacanis.

[wysig] Soorte webjoernale

     * Nuuswebjoernaal

   'n Nuuswebjoernaal is 'n aanlyn koerant waarin die interaktiwiteit
   toeneem.’n Nuuswebjoernaal word meer as een keer 'n dag opgedateer,
   fokus op aktuele onderwerpe en word gewoonlik onderhou deur verskeie
   redaksielede.
     * Meningwebjoernaal

   'n Meningwebjoernaal is 'n webjoernaal waarop daagliks menings,
   kommentare en/of satiese beskouings gepubliseer word oor aktuele
   aangeleenthede in die samelewing.
     * Pretjoernaal (Funlog)

   'n Pretjoernaal is ‘n webjoernaal waarin alles wat verbandhoudend is
   met humor en/of waar bisarre nuusfeite 'n rol speel.
     * Lewenswebjoernaal

   'n Lewenswebjoernaal is 'n webjoernaal waarop gereelde berigte geplaas
   word oor gebeurtenisse in die lewe van die skepper van
   lewenswebjoernaal. Dit kan beskou word as ’n aanlyndagboek.
     * Klubwebjoernaal

   'n Klubwebjoernaal is 'n meer uitgebreide weergawe van 'n gasteboek van
   ’n klub of organisasie as werklik 'n suiwer webjoernaal. Dit is
   weliswaar nie 'n geslote joernaal nie en is vir enige persoon
   toeganklik, maar verreweg die meeste besoekers van 'n klubwebjoernaal
   sal egter deel uitmaak van 'n bepaalde klub, vereniging of organisasie
   waarvan die lede nuus en wetenswaardighede met betrekking tot hul klub
   publiseer.
     * Skakelwebjoernaal

   'n Skakelwebjoernaal bestaan uit 'n versameling url's (adresse op die
   internet) wat deur diegene wat die skakelwebjoernaal versorg as
   interessant bestempel word vir die leser van die betrokke webjoernaal .
     * Mobielewebjoernaal

   'n Mobielewebjoernaal is 'n webjoernaal wat bygehou word vanaf 'n
   selfoon (byvoorbeeld deur MMS of e-pos), selfs ook met fotos geneem op
   'n selfoon.
     * Musiekwebjoernaal

   'n Musiekwebjoernaal is 'n webjoernaal waarin gefokus word op musiek,
   hetsy kritiek of bevordering van musiek, groepe of musici.
     * Skakelversameling (Linkdump)

   'n Skakelversameling is 'n webjoernaal waarop verskillende grappige,
   ontroerende of skokkende aangeleenthede die fokus is. In werklikheid is
   dit slegs 'n versameling van skakels, deurgaans voorsien van
   persoonlike kommentaar.
     * Skokwebjoernaal

   'n Skokwebjoernaal probeer deur middel van skokkende en aggresiewe
   inhoud publieke belangstelling te lok.
     * Besigheidswebjoernaal

   'n Besigheidswebjoernaal is 'n webjoernaal waarop artikels geplaas word
   oor 'n besigheid. Dit verteenwoordig nie die mening van ’n individu nie
   maar wel die mening van ’n besigheidsentiteit oor 'n bedryf of
   besigheid.
     * Poliwebjoernaal

   'n Poliwebjoernaal is is 'n webjoernaal waarop politici artikels plaas.
     * Stadswebjoernaal

   'n Stadswebjoernaal is 'n webjoernaal waarop artikels geplaas word met
   as onderwerp 'n bepaalde stad of gemeenskap.
     * Klasbwebjoernaal

   'n Klasbwebjoernaal is 'n webjoernaal waarin artikels geplaas word deur
   ‘n klas: sowel deur die leerkrag as die leerlinge. Dit kan
   klasbelewenisse, die daaglikse agenda met take en lesse, foto's, briewe
   aan ouers en skakels na webwerwe bruikbaar vir lesse, insluit.
     * Temawebjoernaal

   'n Temawebjoernaal is 'n webjoernaal waarop artikels geplaas word oor
   een onderwerp of professie. Die individue wat dit produseer het 'n
   passie vir 'n besondere onderwerp en het gewoonlik omvangryke kennis
   van dié onderwerp. Daar is tans webjoernaaluitgewers wat hierdie soort
   joernale professioneel bestuur.
     * Reiswebjoernaal

   'n Reiswebjoernaal is 'n webjoernaal waarop artikels oor verskillende
   reise wat mense onderneem. Soms word die webjoernaal onderweg bygehou,
   maar meer algemeen na die reis gebaseer op 'n reisdagboek wat tydens
   die reis gehou is.
     * Fotowebjoernaal

   'n Fotowebjoernaal is 'n webjoernaal waarop slegs foto's en kort
   beskrywings en/of kommentaar geplaas word.

[wysig] Besigheidsmodelle

   Die oorgrote meerderheid van webjoernale is nie kommersieel van aard
   nie. Sommige voltydse webjoernaalskrywers vind dit moeilik om 'n wins
   uit hul werk te maak. Die algemeenste en eenvoudigste metode om geld te
   verdien, bly om teikengerigte banieradvertensies op die blad te plaas.
   Sommige webjoernaalskrywers bly egter huiwerig om dit te gebruik weens
   negatiewe reaksie van lesers op advertensies. 'n Meer diskrete vorm van
   reklame sluit in skakels na ander webwerwe wat kommissie betaal aan die
   skrywers vir kopers wat skakels vanaf 'n webjoernaal gevolg het. Ander
   volg die klik-om-te-skenk-model. Politieke webjoernaalskrywer Andrew
   Sullivan het op 'n stadium aangedui dat om donasies te aanvaar meer
   winsgewend is as sy skryfwerk vir The New Republic.

   In die vroeë een-en-twintigste eeu het baie tydskrifte en koerante
   begin om persoonlike webjoernale te borg. Die besigheidsmodel in dié
   geval is is dieselfde as tradisionele rubriekskrywers in publikasies.
   Hierdie gebruik word ook deur ander gevolg wat webjoernale begin wat
   gefokus is op hul maatskappye se produkte en sodoende 'n persoonlike
   verband tussen produkte en die verbruiker begin skep.

   Betaal-per-webjoernaalinskrywing is 'n meer kontroversiële model
   waarvolgens 'n webjoernaalskrywer 'n vasgestelde aantal woorde oor 'n
   onderwerp skryf (gewoonlik 'n webblad of produk) voorsien deur 'n
   adverteerder. Die inskrywing sluit ook gewoonlik ten minste een skakel
   na 'n relevante webwerf in, as 'n metode om belangstelling aan te
   wakker en die adverteerder se webbladsy se rang in terme van soekenjins
   te verhoog. In ruil ontvang die webjoernaalskrywer 'n klein hoeveelheid
   geld, gewoonlik nie meer as VSA $10 nie.

   Die rede vir die kontroversie is dat baie webjoernaalskrywers nie aan
   hul lesers bekend maak dat hulle vir sodanige inskrywing betaal word
   nie en dus die indruk laat dat hulle eerlik sodanige produk aanbeveel
   terwyl hulle in der waarheid skrywers van advertensiekopie is. In
   reaksie verwerp sekere webjoernaalskrywers die praktyk van betaalde
   inskrywings as "fasilitering van die besoedeling van die
   webjoernaalsfeer". Ander is weer van mening dat daar geen etiese
   probleem daarmee is nie solank die webjoernaalskrywer erken dat hy of
   sy betaal word.

[wysig] Sagteware

   Die meeste webjoernaalskrywers maak vir die byhou van hul joernaal
   gebruik van gratis aanlyn dienste, waarvan Blogger populêr is. Ander
   sluit in Ecto en Elicit wat gebruikers toelaat om hul webjoernaal op te
   dateer sonder om aanlyn te wees vir die redigeering van die artikels.
   Sagteware soos Blogger bied aan gebruikers wat geen ervaring het met
   die skepping van webbladsye het nie, die geleentheid om aanlyn ’n
   webjoernaal te skep.

   Webjoernaal skep sagteware en gasheerhuisvestiging word ook voorsien
   deur sommige webbediener maatskappye (Tripod en TypePad ), Internet
   diensverskafvers (Mweb & America Online), aanlyn publikasies
   (Salon.com) en internet poort-webtuistes (Yahoo! 360° or Google).

   Webjoernaalskrywers met meer ervaring gebruik daarteen oor die algemeen
   spesiaal ontwikkelde sagteware soos byvoorbeeld WordPress, MovableType,
   Nucleus CMS, Pivot, Drupal of pMachine. Met hierdie sagteware, wat op
   'n eie bedienerruimte geïnstalleer kan word, kan 'n individu sy
   webjoernaal heeltemal na sy eie keuse ontwerp. Verskeie van die
   programme is verniet.

[wysig] Inhoud van 'n webjoernaal

   'n Webjoernaal artikel bestaan gewoonlik uit die volgende:
     * Titel, die hoofopskrif van die artikel.
     * Liggaam, die hoofinhoud van die artikel.
     * Permanenteskakel, die URL van die volledige individuele artikel.
     * Plasingsdatum, datum en tyd toe die artikel gepubliseer is.

   Addisionele opsies sluit die volgende in:
     * Kommentaar

   Kommentaar is 'n manier om bespreking van webjoernaal inskrywings te
   verseker. Lesers word die geleentheid gebied om kommentaar oor 'n
   artikel te lewer. Dit kan insluit om regstellings onder die skrywer se
   aandag te bring of om hul opinie oor die artikel of tema van die
   artikel te gee. Dienste soos coComment stel ten doel gesprekvoering
   deur kommentaar te vergemaklik deur die naspoor daarvan toe te laat.
     * Terugspoor (Engels: Trackback)

   Wanneer 'n webjoernaalskrywer reageer op 'n verwysing na 'n item uit 'n
   ander webjoernaal, en beide skrywers ondersteun 'n terugspoor, dan word
   die oorsponklike webjoernaalskrywer deur middel van 'n "terugspoor
   pieng" hiervan op hoogte gebring. Onderaan die oorsponklike
   webjoernaalartikel word dan na die ander webjoernaal deurverwys.
     * Permanenteskakel (Engels:Permalink)

   Dit bied 'n skakel na 'n webjoernaalartikel wat nie sal verander nie.
   Aangesien die artikels gesorteer word volgens datum, kan dit wees dat
   'n nuusfeit op 'n bepaalde tydstip op die hoofbladsy wees, maar 'n
   maand later nie meer daar te vinde is nie. 'n Permanenteskakel verander
   egter nie en maak dit moontlik dat die artikel weer maklik opgespoor
   kan word.
     * RSS

   'n Groeiende aantal internetgebruikers gaan nie meer daagliks na die
   webbladsye van die webjoernale, maar gebruik daarvoor 'n RSS-leser. RSS
   is 'n XML-toepassing, waardeur webblaaie met 'n enkele muisklik
   gekontroleer kan word vir opdaterings. Om RSS te gebruik is 'n
   RSS-leser noodsaaklik.

[wysig] Webjoernaalgewildheid

   Volgens analises gedoen deur navorsers is daar twee maniere waarop
   webjoernale gewild word naamlik deur verwysings (Engels: citations) en
   deur middel van afilliasie (byvoorbeeld webjoernaalrolle). Die basiese
   gevolgtrekking waartoe in hierdie studie gekom word, is dat terwyl dit
   tyd neem vir 'n webjoernaal om populêr te word deur webjoernaalrolle
   kan permanenteskakels dit vinniger laat gebeur. Dit is meer aanduidend
   van populêriteit en gesag as webjoernaalrolle aangesien dit aandui dat
   persone werklik die webjoernaal se inhoud lees en dit as waardevol en
   belangwaardig ag in spesifieke gevalle.

   Die blogdex-projek is geloods deur navorsers in die MIT Media Lab met
   die doel om die web te deurkruis en inligting van duisende webjoernale
   te bekom ten einde hul sosiale eienskappe te ondersoek. Die projek het
   inligting vir vier jaar ingesamel en het die outomatiese verspreiding
   van gewilde inligting in die gemeenskap gevolg. Dié projek is nie meer
   aktief nie.

   Webjoernale word ook rang verleen deur Technorati gebaseer op die
   hoeveelheid inkomende skakels en deur Alexa Internet gebaseer op
   webbesoeke deur gebruikers van die Alexa nutsbalk (Engels: toolbar).

   In Augustus 2006 het Technorati die webjoernaal waarna die meeste
   skakels gelei het aangedui as dié van die Sjinese aktrise Xu Jinglei en
   die mees geleesde webjoernaal as die Boing Boing wat deur 'n groep
   skrywers in stand gehou word.

[wysig] Die Webjoernaal buite die Anglofoonsfeer

   Engels was die oorheersende taal tydens die beginjare van webjoernale.
   Terselftertyd was dit grootliks 'n VSA gesentreerde fenomeen. Hierdie
   situasie het die afgelope tyd verander. Die webjoernaalsfeer is tans
   meertalig en ook al hoe meer verteenwoordigend van die breë
   wêreldbevolking met veral tans die Asiatiese en Europese tale wat sterk
   groei toon.

   Gedurende April 2006 word gereken dat minder as een derde van alle
   webjoernaal artikels in Engels is. Japannees en Sjinees groei die
   vinnigste in die webjoernaalsfeer. Volgens Technocrati se berekeninge
   (2006) is die volgende tale in volgorde die gewildste vir webjoernale,
   Japannees, Sjinees, Engels, Spaans, Italiaans, Frans, Portugees,
   Nederlands en Duits. Koreaans is ook 'n prominente webjoernaaltaal wat
   onderskat word in die Technocrati evaluasie aangesien dié soekenjin nie
   verskeie prominente Koreaanse webwerwe indekseer nie.

[wysig] Eksterne skakels

     * Gewilde Afrikaanse webjoernale
     * Afrikaanse blogs webring
     * Afrikaanse webjoernale
     * Webjoernaalsagteware vergelyking (Engels)


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Internet • Joernalistiek • Massamedia

