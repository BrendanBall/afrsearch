Weles


   Weles (Oud-Russies: Велесъ); ook verbind met Wolos (Russies: Волосъ),
   was in die Slawiese goderyk ’n groot god van die aarde, water en die
   onderwêreld. Hy word verbind met drake, beeste, toorkrag, musikante en
   rykdom. Hy is die teenstander van Peroen, die god van donder, en die
   geveg tussen hulle is een van die belangrikste mites van die Slawiese
   mitologie. Hy was waarskynlik deels slang, met horings en ’n lang
   baard.

   Inhoud

        * 1 Bronne
        * 2 Die Wêreldboom
        * 3 Weles en Peroen
        * 4 Sien ook

[wysig] Bronne

   Weles is een van die min Slawiese gode wat beslis deur al die Slawiese
   stamme aanbid is. Sy naam word al in die Primêre Kronieke verskeie kere
   genoem. Die ou Slawiërs het verdrae gesluit deur te sweer op die name
   van hul gode Peroen en Weles. Hy is een van die sewe gode waarvan
   grootprins Wladimir die Grote standbeelde laat oprig het toe hy in 980
   die troon van Kiëf-Roes bestyg het. Dit is belangrik om daarop te let
   dat Weles se standbeeld nie by die ander gestaan het op die heuwel waar
   die prins se paleis was nie, maar laer af in die stad, op die mark. Dit
   dui nie net daarop dat Weles verbind is met handel nie, maar ook dat
   Peroen en Weles apart gehou moes word. Peroen se tempels is hoog op
   gebou, op heuwels, terwyl Weles se plek laer af was.

[wysig] Die Wêreldboom

   Die ou Slawiërs het hul wêreld gesien as ’n groot boom, die Wêreldboom,
   wat drie vlakke van die heelal bevat. Sy kroon het die lug
   verteenwoordig, die ryk van hemelse gode en wesens, terwyl die stam die
   ryk van sterflinge was. Peroen, die hemelse god van donder en weerlig,
   het oor dié twee ryke regeer. In die wortels van die boom, wat die
   onderwêreld gesimboliseer het, het Weles regeer. Hy was ’n aardse god
   wat verbind word met water.

   Die drie ryke op die vertikale as van die Wêreldboom bestaan parallel
   met die horisontale, geografiese ordening van die wêreld: Die wêreld
   van die gode en sterflinge was in die middel van die aarde (wat plat
   was) en dit is omring deur ’n see. Oorkant die see was die land van die
   dooies, waarheen voëls elke winter sou vlieg en waarvandaan hulle elke
   lente teruggekeer het. In baie volksoorleweringe word die konsepte "oor
   die see gaan" teenoor "van oor die see kom" gelykgestel met sterf
   teenoor terugkeer na die lewe. Dit sluit aan by ’n ou mitologiese
   konsep dat die doderyk bereik word deur ’n reis oor water. Die god van
   plantegroei en vrugbaarheid, Jarilo, sou elke jaar "van oor die see
   kom" en die lente van die groen onderwêreld af bring.

[wysig] Weles en Peroen

   Die antieke mite oor die twee belangrikste gode van die Proto-Slawiese
   goderyk, Peroen en Weles, is deur kenners gerekonstrueer, aangesien
   geen bronne daaroor beskikbaar is nie.

   ’n Kosmiese geveg tussen hulle sluit aan by die antieke
   Proto-Indo-Europese mite van ’n geveg tussen ’n god van storms en ’n
   draak. Peroen val sy slangagtige vyand, Weles, aan met weerligstrale
   uit die lug. Weles seil onder op die aarde. Weles tart Peroen en vlug
   terwyl hy hom as verskeie diere vermom. Hy skuil agter bome, huise of
   mense. Op die ou end maak Peroen hom dood, of hy vlug in die water, in
   die onderwêreld, in. Dit is basies dieselfde ding; Peroen maak Weles
   dood; hy vernietig hom egter nie, maar stuur hom terug na sy plek in
   die wêreld van die dooies. So herstel Peroen die wêreldorde, wat deur
   Weles se boosaardigheid bedreig is. Die idee dat storms en donderweer
   eintlik ’n geveg is tussen die oppergod en sy aartsvyand, was baie
   belangrik vir die Slawiërs en het voortgeduur lank nadat God en die
   duiwel vir Peroen en Weles vervang het. Wanneer ’n weerligstraal ’n
   boom neergevel of ’n huis laat afbrand het, is geglo dat dit die
   hemelse god van donder is wat sy aardse, onderwêreldse vyand aanval.

   Die mite het homself elke jaar herhaal. Weles sou elke jaar vervel soos
   ’n slang, en dan nuut gebore word. Hoewel hy in hierdie spesifieke mite
   die negatiewe rol speel, het die Slawiërs hom nie altyd as sleg beskou
   nie. Ná die kerstening van die Slawiërs was hy soms die Christelike
   Sint Nikolaas, wat die arm boer en sy beeste red van die vernietigende
   sint Elia die Donderaar, wat natuurlik die ou Peroen voorgestel het.

[wysig] Sien ook

     * Peroen
     * Wêreldboom
     * Slawiese mitologie
     * Die Boek van Weles

   Slawiese mitologie en folklore

   Hoofgode Dazjbog • Jarilo • Marzjana • Peroen • Šiwa • Swjatowid •
   Swarog • Triglaf • Weles • Zarja • Die Zori
   Ander gode Belobog • Berstoek • Tsjernobog • Dziewona • Chors • Lada •
   Mat Zemlja • Mokosj • Oźwiena • Perperuna • Porenoet • Porewit •
   Porvata • Radogost • Rod • Roejewit • Stribog • Złota Baba
   Legendariese helde Aljosja Popowitsj • Basj-Tsjelik • Dobrinja
   Nikititsj • Ilja Moeromets • Iwan Tsarewitsj • Ljech, Tsjech en Roes •
   Libuše
   Magiese figure en plante Alkonost • Zjar-ptitsa (Vuurvoël) • Varingblom
   • Gamajoen • Raskownik • Simargl • Sirin • Zmei (Slawiese draak)
   Geeste en demone Ala • Baba Jaga • Bagiennik • Bannik • Bjes • Boginki
   • Boekawats • Domowoi • Drekawatz • Karzełek • Kikimora • Kosjtsjei •
   Poloednitsa • Lesji • Licho • Polewoi • Roesalka • Stoechatsj • Sudice
   • Wili (Slawiese feetjies) • Wodjanoi • Zdoechatsj
   Kategorie: Slawiese mitologie

