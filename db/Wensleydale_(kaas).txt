Wensleydale (kaas)


                                            Wensleydale (kaas)

                                     Herkoms     North Yorkshire, Engeland
                                  Vetgehalte                          45 %
                                        Vorm Silindries, verskeie groottes
                                      Hoogte              Verskeie hoogtes
                                       Gewig              Verskeie gewigte
                                        Tipe                    Harde kaas
                                   Oorsprong             Koeimelk, ooimelk

   Wensleydale is 'n Engelse hardekaas wat van koei- of ooimelk gemaak
   word en sy oorsprong in die dorp Hawes (Wensleydale, North Yorkshire)
   het. Die kaas word in silindriese vorm met 'n natuurlike kors
   aangebied.

   Inhoud

        * 1 Geskiedenis
        * 2 Soorte
        * 3 Karakter
        * 4 Wensleydale-kaas in die popkultuur

[wysig] Geskiedenis

   Die resep kan teruggevoer word na Franse Sistersiënser-monnike uit die
   gebied van Roquefort wat hulle in die 12de eeu in Engeland gevestig
   het. Hulle het eers 'n abdy in Fors opgerig, maar later na Jervaulx in
   die Laer Wensleydale verhuis. Hul kaas is oorspronklik net van ooimelk
   gemaak, wat vanaf die 14de eeu geleidelik deur koeimelk vervang is, en
   die kaas se karakter het sodoende duidelik verander. Klein hoeveelhede
   ooimelk is egter nog steeds bygevoeg om die baie oop tekstuur en
   blouskimmel van die kaas te bewaar. In hierdie tydperk het
   Wensleydale-kaas meestal 'n blou kleur gehad, terwyl sy wit variant
   nouliks bekend was. Vandag word merendeels wit Wensleydale aangebied.

   Toe die klooster in 1540 ontbind is, het die plaaslike boere die
   vervaardiging van Wensleydale oorgeneem en hierdie kaas tot by die
   Tweede Wêreldoorlog aangebied. Tydens die oorlog is die meeste melk in
   die Verenigde Koninkryk as gevolg van die beleid van rantsoenering en
   beheerde verspreiding vir die vervaardiging van "Regerings-Cheddar"
   gebruik. Selfs ná die einde van die rantsoeneringstelsel in 1954 het
   die kaasvervaardiging nie sy voor-oorlogse vlakke bereik nie.

[wysig] Soorte

   Daar is tans vier hoofsoorte Wensleydale-kaas wat almal geskik is vir
   vegetariërs:
     * Real Yorkshire Wensleydale het 'n kenmerkende heuningaroma en word
       gewoonlik in verskillende vorms en gewigte aangebied wat van klein
       plat vasgeperste skywe wat in was gekonserveer word tot groter
       vorms kan wissel.
     * Mature Wensleydale ("Ryp Wensleydale") is 'n harder variant van die
       Real Wensleydale en is by kaasfynproewers vanweë sy duidelik
       sterker aroma baie gewild.
     * Blue Wensleydale ("Blou Wensleydale") het blou are en word in
       verskillende groottes aangebied. Hy word deur 'n sterk aroma
       gekenmerk maar het 'n minder souterige smaak as byvoorbeeld die
       bekende Britse Stilton-blouskimmelkaas.
     * Smoked Wensleydale ("Gerookte Wensleydale") kry sy aroma, geur en
       tipiese tekstuur in koue rook.

[wysig] Karakter

   Wensleydale van goeie gehalte het 'n los, krummelrige en vogtige
   tekstuur en lyk soos 'n jong Caerphilly-kaas. Sy aroma herinner aan dié
   van heuning en vars suur. Wensleydale word oor 'n tydperk van twee tot
   vier maande ryp en het 'n vetgehalte van 45%. Hy word meestal as
   tafelkaas bedien, dikwels saam met appelpastei. Sy aroma is geskik vir
   'n kombinasie met soet vrugte. Baie winkels en restourante bied dan ook
   gewilde variante met bosbessies of met klein stukkies veselperskes en
   gekristalliseerde gemmer aan.

[wysig] Wensleydale-kaas in die popkultuur

   Wensleydale is die gunstelingkaas van Wallace in die
   televisie-tekenprent Wallace & Gromit en die naam van 'n kaashandelaar
   (gespeel deur Michael Palin) in die kaaswinkel-grap van Monty Python's
   Flying Circus.
   Kategorie: Kaas

