Wernher von Braun


   Wernher von Braun in 1964.
   Wernher von Braun in 1964.

   Wernher Magnus Maximilian von Braun (23 Maart 1912 – 16 Junie 1977),
   een van die wêreld se voorste vuurpyldeskundiges, was die leier van 'n
   Duitse span geleerdes wat tydens die Tweede Wêreldoorlog die
   vernietigende Vergeltungswaffe (Duits vir vergeldingswapen), die V-2
   ballistiese vuurpyl, by Peenemunde in Duitsland ontwikkel het.

   Ná die oorlog is hy na Amerika geneem, waar hy 'n blywende impak op die
   Amerikaanse ruimtevaartprogram gemaak het en onder andere 'n span
   deskundiges gelei in die ontwerp en bou van die reusagtige Saturnus
   5-vuurpyl. Hierdie vuurpyl (wat 42m hoog was en 10m in deursnee) het in
   1969 bygedra tot die sukses van die eerste maanlanding toe Neil
   Armstrong, Edwin Aldrin en Michael Collins se Apollo vaartuig van 2 900
   000 kg teen 'n snelheid van 10 300 km tot op 'n hoogte van 64,4 km bo
   die aarde die ruimte in geskiet is.

   Von Braun het verskeie toekennings, medaljes en eredoktorsgrade ontvang
   vir sy bydrae tot die wetenskap en spesifiek die Amerikaanse
   ruimteprogram, onder andere die Dr. Robert H Goddard Memorial Trophy in
   1958, the Distinguished Federal Civilian Service Award van President
   Eisenhower in 1959, the American Astronautics Award van die Amerikaanse
   Vuurpylvereniging in 1955, die Gold Medal Award van die Britse
   Interplanitêre Vereniging in 1961, the NASA-medalje vir Uitstaande
   Leierskap in 1964, en die Smithsonian Instituut se Langley-medalje in
   1967.

[wysig] Lewensgeskiedenis

   Freiherr Wernher Magnus Maximilian von Braun is gebore in Wirsitz,
   Duitsland, op 23 Maart 1912, die seun van Pruisiese aristokrate, Baron
   Magnus and Barones Emmy von Braun. Von Braun se pa was 'n Minister van
   Landbou in die Weimar Republiek. Die jong Wernher von Braun voltooi 'n
   graad in meganiese ingenieurswese aan die Berlynse Instituut vir
   Tegnologie in 1932 en 'n Ph D in Fisika aan die Universiteit van Berlyn
   in 1934. Tussen 1932 en 1945 doen hy baanbrekerswerk by die Duitse
   weermag se vuurpylondersoeksentrums te Kummersdorf (buite Berlyn) en
   toe te Peenemünde, 'n klein visserdorpie aan die Baltiese kus waar
   wetenskaplikes hulle eksperimente ongesiens kon uitvoer.

   As tegniese direkteur van die V-2 projek het Von Braun, self 'n lid van
   die Nazi Party sedert 1939, aan Nazi-Duitsland toegang gebied het tot
   kragtige ballistiese vuurpyle wat hulle teen die Geallieerdes gebruik
   het. Op 2 Mei 1945 het Von Braun en ander Duitse wetenskaplikes hulle
   aan die Geallieerde magte oorgegee. Von Braun en 130 medewerkers is na
   die VSA geneem om voort te gaan met die ontwikkeling van vuurpyle vir
   ruimtevaart. Dié groep Duitse tegnoloë het 'n groot bydrae gelewer tot
   die verdere ontwikkeling van vuurpyle, eers by Fort Bliss, Texas, en
   later by die Redstone Arsenaal in Huntsville, Alabama.
   Dr. von Braun by die vyf F-1-enjins van die Saturn V-loodsvoertuig.
   Dr. von Braun by die vyf F-1-enjins van die Saturn V-loodsvoertuig.

   Van 1950-60 is Von Braun direkteur van die Redstone Arsenaal in Alabama
   waar hy 'n belangrike aandeel gehad het in die ontwikkeling van
   langafstandvuurpyle en ballistiese vuurpyle met 'n klein trefafstand,
   onder andere die Jupiter-C, waarmee die eerste Amerikaanse satelliet in
   'n baan om die aarde geplaas is. In 1960 word Von Braun direkteur van
   NASA se George C Marshall Space Flight Center. In hierdie hoedanigheid
   speel hy 'n vername rol by die ontwerp van die Saturnusvuurpyle
   (Saturnus I en V) vir die Amerikaanseruimtevaartprogram, die
   Gemini-projek en die Apollo Maanvlugprojek.

   In 1972 het Von Braun NASA verlaat om by Fairchild Industries in
   Germantown, Maryland as Vise-President: Ingenieurswese en Ontwikkeling
   aan te sluit. Hy het in Januarie 1977 weens gesondheidsredes afgetree
   en is op 16 Junie 1977 oorlede.

   Wernher von Braun is in 1948 getroud met 'n kleinniggie, Marie Louise
   von Quistorp. Hulle het drie kinders gehad.
   Kategorie: Duitse wetenskaplikes

