Wet op Bevolkingsregistrasie


   Die Wet op Bevolkingsregistrasie (Wet 30 van 1950) het vereis dat alle
   inwoners van Suid-Afrika volgens hulle rasseeienskappe klassifiseer en
   geregistreer moes word as deel van die Apartheidstelsel [1] [2] [3].
   Die wet was 'n hoeksteen van die apartheid stelsel en talle ander wette
   het gesteun op die klassifikasie wat deur die wet gedoen is. Sosiale en
   politieke regte, onderwys geleenthede en ekonomiese status is grootliks
   bepaal deur die rassegroep waaraan 'n individu behoort het.

   Die wet het voorsiening gemaak vir drie basiese rasseklassifikasies:
   Swart, Wit en Bruin. Indiër is later as 'n aparte klassifikasie
   bygevoeg aangesien daar gevoel is dat hulle “'geen historiese reg tot
   die land gehad het nie”.

   'n Buro vir Rasseklassifikasie is opgerig om toesig te hou oor die
   klassifikasieproses. Klassifikasie in rassegroepe is uitgevoer op grond
   van kriteria soos uiterlike voorkoms, algemene aanvaarding binne 'n
   gemeenskap en sosiale stand. Dit het byvoorbeeld 'n "wit persoon"
   gedefinieer as iemand wat "in voorkoms ooglopend 'n blanke persoon is
   en algemeen nie as 'n gekleurde persoon aanvaar word nie; maar sluit
   nie ’n persoon in nie wat, alhoewel in voorkoms ooglopend ’n blanke
   persoon, algemeen aanvaar word as ’n kleurlingpersoon. " (vertaling uit
   Engels). Aangesien sommige aspekte van die profile maatskaplik van aard
   was, was herklassifikasie nie ongewoon nie en is 'n raad saamgestel om
   die proses te implementeer.

   Die wet het saamgeloop met ander wette wat as deel van die
   apartheidstelsel geïmplementeer is. Onder die Wet op Verbod van
   Gemengde Huwelike van 1949 was dit vebode om met 'n persoon van 'n
   ander ras in die huwelik te tree. Die Ontugwet het seksuele verhoudings
   tussen rassegroepe verbeid en 'n wysinging aan die wet in 1957 het dit
   selfs 'n misdaad gemaak om belangstelling in of voorneme om 'n
   verhouding met iemand van 'n ander ras te begin.

   Die Suid-Afrikaanse Parlement het die wet op 17 Junie 1991 opgehef.
   Kategorie: Apartheidwette in Suid-Afrika

