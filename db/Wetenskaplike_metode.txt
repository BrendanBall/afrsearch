Wetenskaplike metode


   Die wetenskaplike metode is 'n sistematiese manier om kennis te
   versamel. Dit is gegrond op waarnemings, metings, voorspellinge,
   eksperimente, bevestiging en weerlegging.

   Inhoud

        * 1 Algemeen
        * 2 'n Verduideliking in vereenvoudigde bewoording
             + 2.1 Bestudeer
             + 2.2 Dink
             + 2.3 Voorspel
             + 2.4 Bevestiging
             + 2.5 Evalueer
        * 3 Verwysings

[wysig] Algemeen

   Die konsekwente gebruik van die wetenskaplike metode onderskei die
   wetenskap van pseudo-wetenskap en ander vorms van kennisversameling.
   Die onderskeid tussen wetenskap en pseudo-wetenskap word ook die
   onderskeidingskriteria genoem en is daar uitgebreide verhandelings deur
   Karl Popper oor hierdie onderwerp geskryf.

   Alle wetenskaplikes werk natuurlik nie op dieselfde manier om kennis
   uit te bou nie: sommige wetenskaplikes maak staat op inspirasie en
   insig, terwyl andere meer sistematies te werk gaan in hul ondersoeke.
   Die presiese manier waarop die wetenskaplike werkwyse uitgevoer word
   kan nie losgemaak word van die vakgebied en politieke konteks waarin
   dit uitgevoer word nie en die ekonomiese druk op die wetenskaplike kan
   ook nie buite rekening gelaat word nie.

   Wetenskaplikes is dit eens dat die wetenskaplike metode se belangrikste
   rol is om seker te maak dat die versamelde kennis vry is van
   subjektiewe invloede en om foute daarin op te spoor.

[wysig] 'n Verduideliking in vereenvoudigde bewoording

   Die wetenskaplike metode behels die deurlopende gebruik van die
   volgende stappe tydens die vergaring van kennis.
     * Bestudeer die verskynsel wat jy wil beskryf. Versamel gegewens, en
       doen metinge.
     * Dink na oor jou metinge, en stel 'n hipotese (veronderstelling) op
       wat die metinge en ander gegewens kan verklaar.
     * Voorspel op grond van die hipotese iets wat jy nog nie vroeër
       gemeet het nie.
     * Bevestig of toets die voorspelling deur nuwe metinge uit te voer.
     * Evalueer of die hipotese reg is. As nie alle voorspellinge korrek
       was nie, dan is die hipotese (veronderstelling) verkeerd. In die
       geval moet 'n nuwe hipotese opgestel word. As die voorspellings
       almal reg was, moet meer voorspellings gedoen word en die hipotese
       verder getoets word.

   Hierdie stappe word voortdurend herhaal sodat daar 'n al hoe groter
   basis is van goed getoetste hipotese wat saam al hoe meer verskynsels
   kan beskryf. Die wetenkaplike metode laat 'n mens soms toe om van die
   stappe in 'n ander volgorde uit te voer, maar in elke geval moet al die
   stappe gevolg word. Teoretiese natuurkundiges bedink soms eers 'n
   volledige nuwe teorie voordat hulle begin dink aan watter waarnemings
   hulle wil maak. Dit staan bekend as rasionalisme, in teenstelling
   daarmee staan empirisme wat meer op eksperimente gerig is.

   Die vyf primêre stappe word hieronder verder uiteengesit.

[wysig] Bestudeer

   By die uitvoering van die bestudeer-stap is dit van uiterste belang dat
   alles volledig gedokumenteer word. Dit is nie voldoende om andere slegs
   op hoogte te bring van die hipotese alleen nie: die wetenkaplike metode
   vereis dat ander ook die hipotese self moet kan toets, en daarvoor is
   dit noodsaaklik dat ook die waarnemings en die presiese manier waarop
   die waarnemings gedoen is (en hoe dit herhaal kan word) geopenbaar
   word. Die herhaalbaarheid van die waarnemings is 'n belangrike vereiste
   voordat die evaluasie stap uitgevoer kan word en die herhaalbaarheid
   berus op die volledige dokumentasie van alle metinge wat tydens die
   studiestap gedoen is.

   Tydens die beskrywing van eksperimente gebruik wetenkaplikes dikwels
   nie-alledaagse definisies. Dit kan noodsaaklik wees om die
   herhaalbaarheid te verseker. Baie terme wat in die alledaagse lewe
   voldoende sou wees kan vir hierdie doeleinde onvoldoende wees: Dink
   byvoorbeeld aan die lengte van 'n maand wat kan wissel tussen 28 en 31
   dae en dat daar byvoorbeeld verskillende definisies kan wees vir die
   term dag en kan die noukeurigheid van sulke terme onvoldoende wees vir
   gebruik in 'n wetenkaplike verslag.

[wysig] Dink

   Tydens die dink-stap gebruik wetenkaplikes hul kreatiwiteit om 'n
   verklaring te beredeneer vir die gemete verskynsels. 'n Belangrike
   aspek van 'n wetenkaplike teorie is dat dit moontlik moet wees om 'n
   meting te doen wat die hipotese verkeerd kan bewys. Met ander woorde
   gestel as daar geen eksperiment versin kan word om die hipotese te
   weerlê nie, is die hipotese miskien waar maar is dit in elk geval nie
   wetenkaplik nie.

   Die wetenkaplike moet daarom daarteen waak om partydig te wees en slegs
   een gedeelte van die waarnemings in ag neem. As 'n teorie gegrond is op
   alle waarnemings bestaan daar 'n groter kans dat dit bruikbaar sal
   wees.

   'n Belangrike ekstra reël wat geld vir 'n nuwe teorie is dat hy nie
   meer ingewikkeld moet wees as wat noodsaaklik is om die waarnemings te
   verklaar nie. Om 'n voorbeeld te noem: as 'n boom tydens 'n storm
   omval, kan een moontlike teorie daarvoor wees Hierdie boom is deur die
   weerlig getref. Hierdie teorie is slegs één aanname, naamlik dat dit 'n
   weerligstraal was wat die boom laat omval het en nie 'n olifant of 'n
   sterk wind wat die boom omgestoot het nie. 'n Ander moontlike hipotese
   sou wees dat die boom deur reuse buite-aardse wesens van 200 meter
   lank, tydens 'n besoek omgestoot is. Hierdie teorie maak 'n groot klomp
   aannames, onder ander dat daar buite-aardse wesens bestaan, die feit
   dat intersterre reise moontlik is, en die feit dat hulle biologie hulle
   in staat stel om so enorm groot te word. Selfs met die reël so
   eenvoudig moontlik kan dit gebeur dat 'n mens 'n lang lys hipoteses
   versin. Sommige verskynsels kan so ingewikkeld wees dat hulle
   ongemaklik baie aannames benodig 'n bevredigende hipotese saam te stel
   ter verklaring daarvan. As die reël so eenvoudig moontlik gevolg word,
   sal die kans dat die hipotese later bruikbaar sal wees vergroot word.
   Daar bestaan egter nie 'n streng reël waaraan voldoen moet word om aan
   die wetenkaplike metode in hierdie verband te voldoen nie.

[wysig] Voorspel

   Hipotese word ook gesien as beter as andere hipotese as die
   voorspellende krag daarvan sterker is, dit wil sê as meer waarneming
   daarmee verklaar kan word en daar dus meer moontlike waarnemings is wat
   die hipotese kan weerlê. Die hipotese Alles verander in sjokolade as
   niemand kyk nie en verander weer terug sodra iemand daarna kyk kan
   nooit werklik weerlê word nie, want die hipotese is sodanig geformuleer
   dat bevestiging verbied word. Die hipotese het egter ook geen
   voorspellende krag nie en is nie 'n wetenkaplike hipotese nie. Die
   hipotese wat veronderstel dat lig deur 'n sterk swaartekragveld gebuig
   word ('n onderdeel van Einstein se Relatiwiteitsteorie) is 'n sterk
   hipotese, omdat hy duidelik uitgespel het welke metinge gedoen kan word
   om dit te toets. As ons weer terugkeer na die omgevalle boom, dan
   voorspel die weerlighipotese dat daar brandvlekke op die stam van die
   boom te vinde moet wees en dat die weerligradar 'n sein moes gegee het.

   Om 'n voorspelling wat aan 'n willekeurige hipotese behoort te versin
   kan 'n mens gebruik maak van as-dan tipe redenasies. 'n Mens begin met
   die aanname dat die hipotese waar is, en bedink dan die gevolge daarvan
   as dit waar sou wees. Die oomblik as 'n mens dan 'n gevolg bedink wat
   nie voor-die-hand-liggend is nie, dan het 'n mens 'n moontlike
   voorspelling beding van die nuwe hipotese. Byvoorbeeld: Einstein se
   vergelykings dat horlosies hulle nie gedra soos mense gedink het nie.
   Deur vanuit die aanname te redeneer dat die vergelykings waar is, kom
   'n mens tot die gevolgtrekking dat 'n akkurate horlosie in 'n vinnige
   ruimteskip anders sou loop as 'n soortgelyke horlosie op die aarde. In
   1905 toe Einstein se teorieë gepubliseer is, was ruimteskepe bloot
   fantasieë, maar intussen is verskeie toetse uitgevoer en almal is in
   ooreenstemming met Einstein se voorspellings.

[wysig] Bevestiging

   Elke hipotese moet getoets word deur die uitvoer van eksperimente en
   die meting van die resultate daarvan. Omdat metinge inherente
   onakkuraat is en omdat apparatuur steeds beter word is nuwe metinge
   dikwels meer presies as ouer metinge. Soms kom afwyking van bestaande
   teorieë deur herhaalde metinge aan die lig. In die ideale geval moet
   die eksperimente so beskryf word dat elkeen wat wil, die metinge
   herhaaldelik met dieselfde resultaat kan uitvoer. Dit staan bekend as
   reproduseerbaarheid.

   'n Goeie wetenkaplike eksperiment moet aan 'n aantal reëls voldoen.
   Daar moet so min moontlik vryheid wees in die interpretasie van die
   resultate: vryheid kan lei tot 'n sien wat ek wil sien. Bowendien word
   'n goeie eksperiment so opgestel dat ander moontlike invloede
   uitgesluit word. Byvoorbeeld tydens die toets van die werking van 'n
   nuwe medisyne moet die placebo-effek van die aandag wat die pasiënt by
   die dokter kry, uitgesluit word.

[wysig] Evalueer

   Elke hipotese moet onmiddellik verwerp word as daar betroubaar
   aangetoon kan word dat dit nie altyd geldig is nie, hoe belangrik of
   oud die teorie ookal mag wees. Volgens die beginsel bly alle
   wetenkaplike kennis kontinu aan die verander: daar kan immers op elke
   oomblik 'n nuwe meting gedoen word wat 'n ou hipotese omverwerp. In die
   eersgenoemde voorbeeld van die boom wat omgeval het sou die afwesigheid
   van brandmerke of die afwesigheid van 'n sein op die weerligradar die
   ou teorie onwaarskynlik maak en in samehang met 'n verslag van
   orkaanwinde in die omgewing, kan 'n nuwe teorie (byvoorbeeld dat die
   wind die boom omgewaai het) voorgestel word.

   'n Ander belangrike aspek is dat eksperimente wat lei tot die
   verwerping van 'n hipotese deur verskillende wetenkaplikes uitgevoer
   moet word om te voorkom dat die resultate gegrond is op vooroordele,
   verwarring of bedrog. Wetenkaplike tydskrifte gebruik om die rede
   verwysings: wetenkaplikes stuur hul studies in vir publikasie, maar
   voordat die studies gepubliseer word gaan 'n onafhanklike paneel van
   deskundiges eers die resultate en gevolgtrekkings ter evaluasie na. Die
   nadeel van hierdie metode is dat die onafhanklikheid van die lede van
   die paneel ook in twyfel getrek kan word. Studies wat sonder verwysings
   gepubliseer word, kan egter slegs na publikasie ongeldig bewys word;
   dit lei soms tot groot skandale soos tydens die publikasie oor koue
   kernfusie deur Fleischmann en Pons.

[wysig] Verwysings

     * Nederlandstalige wikipedia artikel

   Kategorieë: Navorsing • Epistemologie • Wetenskap

