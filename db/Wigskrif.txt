Wigskrif


   Wigskrif (of spykerskrif) is een van die vroegste bekende skryfwyses.
   Ontwikkel deur die Soemeriërs in die laat 4de millennium v.C., het
   spykerskrif begin as 'n stelsel van piktogramme. Mettertyd is die
   prentvoorstellings vereenvoudig of is in meer abstrakte vorm weergegee.

   Wigskrif is geskryf op kleitablette, waarop simbole geteken is met 'n
   stomp riet wat 'n stilus genoem word. Die merke van die stilus was
   wigvormig, wat aanleiding gee tot die name wig- of spykerskrif.

   Die Soemeriese skrif is aangepas vir die skryf van Akadies, Elamities,
   Hetities en Loewiaans, wat op hul beurt die Ou Persiese en Oegaritiese
   nasionale alfabette geïnspireer het.

   Inhoud

        * 1 Ontwikkeling
        * 2 Ontsyfering
        * 3 Transliterasie
        * 4 Eksterne skakels

[wysig] Ontwikkeling

   Wigvormige piktogramme is geteken op kleitablette in vertikale kolomme
   met 'n pen gemaak van 'n skerpgemaakte rietstilus. Hierdie twee
   ontwikkelinge het die die skryfproses versnel en vergemaklik: Mense het
   begin skryf van links na regs in horisontale rye (wat die piktogramme
   effektief 90 grade kloksgewys geroteer het), en 'n nuwe wigpuntstilus
   is gebruik wat in die klei gedruk is om die wigvormige tekens te
   verkry. Deur die relatiewe posisie van die tablet teenoor die stilus te
   te skuif kon die skrywer 'n enkele werktuig gebruik om 'n
   verskeidenheid drukvorms te maak.

   Wigskriftablette is in oonde gebak om 'n permanente rekord te verkry,
   of hulle kon weer verwerk word as permanensie nie verlang is nie. Vele
   van die tablette wat deur argeoloë gevind is, is gepreserveer omdat
   hulle gebak is toe aanvallers die geboue afgebrand het waarin hulle
   gestoor is.

   Wigskrif is uitgevind deur die Soemeriërs om die Soemeriese taal aan te
   teken, maar is daarna aangeneem deur die Akadiërs, Babiloniërs,
   Elamiete, Hetiete en Assiriërs om in hulle eie tale te skryf. Dit is
   wyd in Mesopotamië aangewend vir ongeveer 3000 jaar, alhoewel die
   lettergrepige aard van die skrif soos dit deur die Soemeriërs verfyn
   is, onintuïtief vir die Semitiese sprekers was. Hierdie feit het vele
   taalkenners laat soek na 'n beskawing wat die Babiloniese voorafgegaan
   het totdat die Soemeriese beskawing ontdek is.

   Meeste latere aanpassings van Soemeriese wigskrif vir ander tale het
   ten minste sommige aspekte van die Soemeriese skrif bewaar. Geskrewe
   Akadies het fonetiese simbole ingesluit van die Soemeriese
   lettergreepversameling, benewens woordgramme wat al volkome woorde
   gelees is. Vele tekens van die skrif was polivalent, dit wil sê met
   beide lettergrepige en woordgrepige betekenis. Toe wigskrif vir die
   Hetitiese taal aangepas is, is 'n vlak van Akadiese woordgrafiese
   spellings bygevoeg, met die gevolg dat ons nie meer die uitsprake van
   vele Hetitiese woorde uit woordgramme kan uitwerk nie. Die
   kompleksiteit van die stelsel toon 'n ooreenkoms met klassieke
   Japannees, geskryf in 'n Sjinees-ontleende skrif; sommige van hierdie
   Sjinogramme is gebruik as woordgramme, ander as fonetiese karakters.
   Eietydse Japannese onderskei hierdie woordgramme grafies (kanji) van
   lettergrepige karakters (kana) maar behou andersins eenderse stelsels.
   Wigskriftablet van die Kirkor Minassian versameling in die Amerikaanse
   Kongresbiblioteek
   Wigskriftablet van die Kirkor Minassian versameling in die Amerikaanse
   Kongresbiblioteek

   Die stelsel se kompleksiteit het 'n reeks vereenvoudigde weergawes tot
   gevolg gehad. Ou Persies is geskryf in 'n deelversameling van
   vereenvoudigde wigskrifkarakters wat eenvoudige semi-alfabetiese
   lettergreepversameling gelewer het met heelwat minder wigstrepe as die
   Assiriese voorbeeld, tesame met 'n handvol woordgramme vir dikwels
   herhaalde woorde soos "god" en "koning." Die Oegaritiese taal is
   geskryf deur die Oegaritiese alfabet te gebruik, wat 'n standaard
   Semitiese styl alfabet was ('n abjad), wat in wigskrif uitgevoer is.

   Die gebruik van Aramees het tydens die Assiriese ryk wydverspreid
   geword en die Aramese alfabet het wigskrif mettertyd vervang. Die
   laaste bekende inskripsie in wigskrif, 'n sterrekundige teks, kom uit
   die jaar 75nC.

[wysig] Ontsyfering

   Kennis van wigskrif was verlore tot 1835 toe Henry Rawlinson, 'n Britse
   weermagoffisier, sommige van die Behistun inskripsies op 'n kranslys te
   Behistun in Persië uitgelê het. Dit is gekerf tydens die termyn van
   Darius I van Persië (522 v.C.–486 v.C.) en het bestaan uit drie
   identiese tekste amptelike tale van die Persiese ryk: Ou Persies,
   Babilonies en Elamities. Die Behistun inskripsie was vir die
   ontsyfering van wigskrif van soortgelyke belang as die Rosetta Steen
   vir die ontsyfering van Egiptiese hiërogliewe.

   Rawlinson het korrek aangeneem dat Ou Persies 'n lettergrepige skrif
   was en het dit suksesvol ontsyfer. Onafhanklik van hom het die Ierse
   Assirioloog Edward Hincks ook bygedra tot die ontsyfering. Na die
   Persies gedeelte vertaal is het Rawlinson en Hincks begin om die ander
   te ontsyfer. Hul poging is aansienlik vergemaklik deur Paul Émile Botta
   se ontdekking van die stad Ninivé in 1842. Tussen die skatte wat deur
   Botta ontdek is was die oorblyfsels van die groot biblioteek van
   Assurbanipal, 'n koningsargief wat tienduisende gebakte kleitablette
   bevat het waarop in wigskrif geskryf is.

   Teen 1851 kon Hincks en Rawlinson 200 Babiloniese tekens lees. Daar het
   gou twee ander ontsyferaars by hulle aangesluit, 'n jong Duitsgebore
   skolier Julius Oppert en die veelsydige Britse Orientalis William Henry
   Fox Talbot. In 1857 het die vier manne in Londen ontmoet en deelgeneem
   aan die welbekende eksperiment om die akkuraatheid van hulle
   ontsyfering te toets.

   Edwin Norris, die sekretaris van die Koninklike Asiatiese Vereniging
   het aan elk 'n kopie van 'n onlangs ontdekte inskripsie uit die
   regeringstermyn van Assiriese koning Tiglath-Pileser I gegee. 'n Jurie
   van kenners is aangestel om die uiteindelike vertalings te ondersoek en
   hul akkuraatheid na te gaan.

   In alle essensiële punte was die vertalings wat deur die vier
   taalstudente gelewer is in noue ooreenstemming met mekaar. Daar was
   natuurlik klein verskille. Die onervare Talbot het 'n sekere getal
   foute begaan en Oppert se vertaling het 'n paar twyfelagtige Engelse
   verse bevat weens sy onvertroudheid met Engels. Hincks en Rawlinson se
   weergawes was egter ongeveer identies. Die jurie het verklaar dat hulle
   die vertalings aanvaar en ontsyfering van die Akadiese wigskrif is
   beskou as fait accompli.

[wysig] Transliterasie

   Wigskrif het 'n spesifieke formaat vir transliterasie. Weens die skrif
   se polivalensie (lettergrepige en woordgrepige betekenis) kan
   transliterasie inligting byvoeg wat nie in die oorspronklike staan nie.
   Byvoorbeeld kan die teken DINGIR in 'n Hetiet-teks óf die
   Hetietlettergreep an aandui óf mag deel wees van 'n Akadiese frase wat
   die lettergreep il aandui, óf dit mag 'n Soemerogram wees wat die
   oorspronklike Soemeriese betekenis 'die skepper' aandui. (Die
   Soemeriese godheid Enki wat 'heer van die aarde' beteken het volgens
   die Soemeriese mitologie die eerste mens gemaak).

[wysig] Eksterne skakels

     * Budge, E.A. Wigskrif Tekste van Babiloniese Tablette, &c. in die
       Britse Museum Londen, Harrison and Sons, 1896.
     * Die Wigskrif Digitale Biblioteek Inisiatief. 'n Gemeenskaplike
       Projek van die Universiteit van Kalifornië te Los Angeles en die
       Max Planck Instituut vir Geskiedeniswetenskap.
     * Die Wigskrif Stelsel

   Kategorie: Taalkunde

