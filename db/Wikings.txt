Wikings


   Die woord Wikings is afgelei van die Oud-Noorse vikingr. Hulle staan
   ook as Noormanne bekend. Onder die naam Wikings val die bewoners van
   Denemarke, Noorweë en Swede, vir sover hulle van die einde van die
   agtste tot laat in die elfde eeu in Wes- en Oos-Europa verskyn het,
   eers as seerowers en plunderaars, maar later as veroweraars, stigters
   van state en handelaars. Die naam "Wikings" is sinoniem met die woeste,
   slinkse, wrede krygsmanne wat gedurende die Middeleeue in hul smal,
   vinnige skepies uit Skandinawië die ander Europese lande binnegeval het
   om te plunder en te vernietig so ver hulle gegaan het. Dit is inderdaad
   waar dat die Wikings van die negende tot die elfde eeu 'n spoor van
   verwoesting oor die hele Europa gelaat het.

   Inhoud

        * 1 Politieke en sosiale struktuur
        * 2 Togte van die Wikings
        * 3 Ondernemingsgees
        * 4 Bronne
             + 4.1 Politieke en sosiale struktuur

[wysig] Politieke en sosiale struktuur

   'n Model van 'n knorr in die museum van Haithabu. Die knorr was die
   belangrikste skeepstipe by die kolonisasie van die Noord-Atlantiese
   eilande en in die handel met die res van Europa
   'n Model van 'n knorr in die museum van Haithabu. Die knorr was die
   belangrikste skeepstipe by die kolonisasie van die Noord-Atlantiese
   eilande en in die handel met die res van Europa

   Die Wiking-bevolking het uit die nakomelinge van die vroeë jagters en
   versamelars en latere boere en vissers bestaan wat Skandinawië al baie
   eeue lank bewoon het. Gedurende die klassieke Wiking-tydperk tussen die
   8ste en 11de eeu n.C. het die Noord-Europese volke hul eie kenmerkende
   beskawing ontwikkel wat as basis vir die Wiking-maatskappy gedien het.
   Die Wes-Skandinawiese landskapsvorme met hul geïsoleerde nedersettings
   wat deur seeroetes met mekaar verbind is, en bestaansboerdery het 'n
   groot invloed op die ontwikkeling van die plaaslike beskawings
   uitgeoefen.

   Die Wikings was veral 'n boerevolk, en hul politieke en sosiale
   strukture het hulle landelik-agrariese oorsprong weerspieël. Hul
   samelewing was op boere en hul groot gesinne, maar ook slawerny
   gebaseer. In administratiewe opsig het die boereplase hulle in
   landelike dorpsgemeenskappe saamgesluit, wat op hul beurt weer die
   basis van die Skandinawiese provinsies gevorm het.

   Geleidelik het die Skandinawiese konings hul magsbasis begin uitbrei,
   en die politieke onafhanklikheid van die provinsies en die oligargiese
   jarls of grawe, wat hulle oorheers het, het duidelik afgeneem. Naas die
   landelike boeregemeenskappe het vinnig ook gemeenskappe van
   ambagsmanne, boumeesters en skeepsbouers begin vorm wat hul
   nedersettings selfvoorsienend gemaak het. Net soos die slawerny die
   basis van die Wiking-landbou was, het die ambagsmanne die basis vir die
   Skandinawiese handel met die res van Europa geskep.

   Die oorsake van die Wikings se plunder- en veroweringstogte was die
   betreklike oorbevolking en die politieke onrus in hul land van
   oorsprong, die sug na avontuur en in sekere mate ook die
   aantrekkingskrag van die ryker suidelike geweste, naamlik die Frankiese
   Ryk in die Weste, Bisantium en later die Osmaanse Ryk in die Ooste.
   Terwyl die rooftogte van die Deense en Noorse Wikings hoofsaaklik
   Engeland en die weskus van Europa geteister het (veral in die negende
   en tiende eeu), het die Sweedse Wikings in die Ooste die Baltiese
   gebied binnegeval, waarna hulle langs die Dnjepr en die Wolga tot aan
   die Swart See en die Bosporus opgeruk het.
   Gerekonstrueerde huise in Haithabu (tans Haddeby, Deens: Hedeby) in die
   Duitse deelstaat Sleeswyk-Holstein). Haithabu het as die vroegste
   beduidende handelsentrum in Noord-Europa gefungeer
   Gerekonstrueerde huise in Haithabu (tans Haddeby, Deens: Hedeby) in die
   Duitse deelstaat Sleeswyk-Holstein). Haithabu het as die vroegste
   beduidende handelsentrum in Noord-Europa gefungeer

   Alhoewel die Wiking-rooftogte in die destydse Europa baie aandag geniet
   het, was die ekonomiese en politieke ontwikkeling in Skandinawië eerder
   deur nuwe handelsbetrekkinge gekenmerk. Danksy nuwe handelsroetes op
   Duitse en Russiese riviere het handelsentrums soos Hedeby in Denemarke
   en Helgö in Swede ontstaan waar Skandinawiese slawe, pelse en
   walvistande uitgevoer en edelmetale, wapens en huishoudelike ware
   ingevoer is. Skandinawië se ekonomie het dus naas landbou en die
   houtbedryf ook op handel gesteun wat deur die plaaslike heersers
   bevorder is.

   Die Sweedse Wikings het in Rusland nedersettings gestig, waarvan die
   belangrikste Nowgorod (Gardarike), Smolensk en Kiëf was. Die naam Rus
   (vandaar Rusland), is deur die Slawiese bevolking aan dié Wikings
   gegee. Die oostelike togte van die Wikings het hulle herhaaldelik tot
   naby Konstantinopel (nou Istanboel) gebring. Hulle het ook die kalifaat
   van Bagdad bereik. Dié plundertogte het uiteindelik verander in
   handelsekspedisies, waarby heuning, pelse en slawe geruil is vir
   speserye en systowwe. Van dié uitgebreide handel getuig die vondste van
   Bisantynse en Arabiese munte op die eiland Gotland en op Birka. Weens
   hul geskiedkundige gevolge moet die togte van die Wikings in die Weste
   as die belangrikste beskou word.

   Die ryk kloosters van Wes-Europa was geliefkoosde teikens van die
   heidense Wikings. Aangesien die meeste geskiedenisinskrywings en notas
   in daardie dae deur monnike gedoen is, is dit verstaanbaar waarom die
   Wikings altyd in so 'n swak lig gestel is.

[wysig] Togte van die Wikings

   Die eerste togte dagteken uit die einde van die agtste eeu. Die Wikings
   het hierdie togte oor die see onderneem met vlote wat bestaan het uit
   lang smal skepe (drakkar), beman met 50-60 rowers. Oorblyfsels van dié
   Wiking-skepe is op verskeie plekke gevind, onder meer in Oseberg en
   Lokstad. Die togte het altyd in die lente begin en die Wikings aan die
   mondings van die riviere gebring, waarlangs hulle diep in die binneland
   deurgedring het. Die togte het later van langdurige aard geword, sodat
   die Wikings moes oorwinter in die land wat hulle geteister het. Nog
   later het die invalle die aard van emigrasietogte gekry, wat geëindig
   het met 'n blywende vestiging van die Noormanne (en hul vroue en
   kinders) in die gebiede wat hulle bereik het (byvoorbeeld soos in
   Oos-Engeland en Normandië, Frankryk).

   By die invalle van die Wikings in die Weste word onderskei tussen die
   togte van die Deense en Noorse Wikings op die Britse Eilande en dié op
   die vasteland (Frankiese Ryk). Die aanvalle op die Britse Eilande het
   begin met die verwoesting van die abdy Lindisfarne op die noordooskus
   van Engeland in 793 nC.

   Die Wikings het nie net altyd verwoesting gesaai en geplunder nie, maar
   was ook van die grootste ontdekkingsreisigers in die geskiedenis. Hulle
   het later Skotland, Ierland, die eiland Man, die Färöer-eilande, die
   Hebride en die Orkade ingetrek. Hulle het ook Ysland in 867 verken,
   Groenland ontdek en het hoogs waarskynlik selfs die kuste van
   Noord-Amerika bereik (Erik die Rooie, omtrent 1000). Op die Europese
   vasteland het die Wikings met die Nederlandse riviere (Ryn, Maas en
   Schelde), asook die Franse riviere (Seine, Loire en Gironde), opgevaar
   - veral tydens die regerings van die swak opvolgers van Karel die Grote
   (Charlemagne) van Frankryk.

   Dorestad, Utrecht, Antwerpen, Gent, Rouaan en Parys is geplunder en
   verniel. Die gebiede was aanvanklik weerloos teen die invallers, maar
   die Wikings het later gestuit teen die hardnekkige verset van die
   Karolingiese vorste. Hulle is teruggedryf en in 881 tydelik verslaan by
   Saucourt-en-Vimeu en in 891 by Leuven. Hul aftog is dikwels ook met
   goud afgekoop. Karel die Dikke het in 886 'n groot losprys vir Parys
   betaal, maar aan die Wikings 'n vrye hand in Boergondië gelaat. Ten
   slotte is 'n einde gemaak aan die rooftogte deurdat Karel die
   Eenvoudige met die Verdrag van St Clair-sur-Epte (911) aan die
   Wiking-leier Rollo die gebied aan die monding van die Seine afgestaan
   het wat as die hertogdom van Normandië weldra 'n stewig georganiseerde
   leengebied van die Franse Kroon geword het.

[wysig] Ondernemingsgees

   Die Gokstad-skip word in die Noorse hoofstad Oslo vertoon
   Die Gokstad-skip word in die Noorse hoofstad Oslo vertoon

   Dit alles toon dat die Wikings baie ondernemingsgees aan die dag kon
   lê. Hulle het ook aan die nageslag tekens van 'n lewendige beskawing
   nagelaat. Al was dié beskawing nie so goed ontwikkel as dié van die
   Christelike Wes-Europa nie, toon argeologiese ontdekkings duidelik dat
   die Wikings ook intelligent en aktief was.

   Intussen het die Wikings ook tot die Middellandse See deurgedring, waar
   hulle ryke op Sicilië en in die suide van Italië gestig het. As
   uitloper van die Wiking-togte kan ook die verowering van Engeland deur
   Willem die Veroweraar, hertog van Normandië, genoem word. Die Wikings
   het hul dooies dikwels in skepe begrawe en van hul besittings is gevind
   in grafheuwels in Groot-Brittanje en Skandinawië. Die grafvondste
   bestaan uit wapens (onder meer spiese met soms baie aantreklik bewerkte
   helfte van edelmetale), houtskilde, gereedskap ensovoorts. Uit die
   grafte van die vroue het sierade soos gekleurde krale, borsspelde van
   skilpaddop, haarkamme van been, ensovoorts, te voorskyn gekom.

   Een van die merkwaardigste oorblyfsels van die Wiking-beskawing is
   seker hul skepe. Hierdie skepe was van die bestes in hul tyd in Europa
   en was grotendeels verantwoordelik vir die merkwaardige
   seemansprestasies van die Wikings. Heelwat van hierdie skepe het bekend
   geraak met die opgrawings van Wiking-grafhope. Van die rykste vondste
   was dié van die sogenaamde Oseberg-skip en die Gokstad-skip. Die grafte
   het dikwels ook silwer munte bevat. Dit is bekend dat die Wikings self
   munte geslaan het, maar die waarde daarvan is bepaal deur die gewig en
   nie deur die uitvoering nie. Dit is duidelik dat die waardevolste
   grafvondste nie uit kunsprodukte van die Wikings self bestaan nie, maar
   uit oorlogsbuit. Baie van hierdie buit is afkomstig van die Kelte.

   In 1936 is daar 'n ou gereedskapkis uit die Wiking-tyd ontdek. In
   hierdie kis was van 'n swaar hamer tot 'n pons vir ornamentele werk.
   Hierdie gereedskap bewys dat die Wikings werktuie gehad het wat so goed
   soos dié van enige ander volk van hul tyd was.

[wysig] Bronne

[wysig] Politieke en sosiale struktuur

     * Konstam, Angus: Die Wikinger. Geschichte, Eroberungen, Kultur.
       Wene: tosa/Carl Ueberreuther 2007, bl. 9

   Kategorieë: Geskiedenis van Noorweë • Etniese groepe

