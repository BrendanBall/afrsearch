Wikipedia:Beeld van die week/2007


   < Wikipedia:Beeld van die week

   Hierdie is die argief van al die beelde wat tydens 2007 as spogbeelde
   op die voorblad gepryk het.

   Week 41
   Montréal se stadsaal

   'n Nagaansig van Montréal se stadsaal op 'n koue Januarie-aand. Die
   stadsaal is ontwerp deur die argitekte Henri-Maurice Perrault en
   Alexander Cowper Hutchison en is tussen 1872 en 1878 gebou. Die gebou
   is geleë in die middel van Ou Montréal te 275 Notre-Dame-straat.

   In 1967 het Charles de Gaulle, toe die president van Frankryk, sy
   bekende Vive le Québec libre (lank lewe 'n vrye Quebec)-toespraak vanaf
   die balkon van die gebou gelewer.

   Fotograaf: David Iliff.
   besigtig
     __________________________________________________________________

   Week 42
   'n Sneeuvlokkie

   'n Gewone heksagoniese dendritiese sneeuvlokkie, vergroot met 'n
   lae-temperatuur skanderende elektronmikroskoop. Die beeld is kunsmatig
   gekleurd om die sentrale vlokkie te beklemtoon.

   Sneeuvlokke bevat tot by 95 persent lug en het sodoende 'n groot
   oppervlakte. Vanweë hul hoër lugweerstand val hulle in vergelyking met
   ander neerslae relatief stadig; hulle snelheid van omtrent 4 km/h is
   aansienlik laer as dié van byvoorbeeld gemiddelde sterk reën met 20
   km/h of hael wat deur baie hoë snelhede gekenmerk word.
   besigtig
     __________________________________________________________________

   Week 43
   'n Onvolwasse berghaan

   'n Onvolwasse berghaan (Terathopius ecaudatus). Die berghaan is 'n
   medium-grootte arend in die voëlfamilie Accipitridae. Dié vroulike,
   twee-jaar oue berghaan het 'n ligte bruin kleur, maar sal met ses of
   sewe jaar dieselfde pikswart veredos en kenmerkende rooi snawel as
   ander volwasse berghane kry.

   Fotograaf: Paul Friel.
   besigtig
     __________________________________________________________________

   Week 44
   Portret van 'n Padaung meisie

   'n Portret van 'n jong Padaung-meisie van Mianmar in 'n vlugtelingskamp
   in Noord-Thailand. Die Padaung-bergvolk (ook genoem die Kayan) is deel
   van die Karenni, 'n Tibetaanse-Mianmarese etniese groep. Die
   Padaung-volk het in die 1990's, as gevolg van konflik met die militêre
   regieme in Mianmar, na Thailand gevlug, waar hulle tot vandag in klein
   vestigings woon.

   Die nekringe wat die Padaung-vroue dra word van geelkoper gemaak en
   word vir die eerste keer om 'n meisie se nek geplaas wanneer sy
   ongeveer vyf jaar oud is. Elke rol ringe word vervang met 'n langer rol
   soos die gewig van die koper die sleutelbeen na onder druk en die
   ribbekas saamdruk. Die Ndebele-stam van Suid-Afrika het 'n soortgelyke
   gebruik.

   Fotograaf: David Iliff
   besigtig
     __________________________________________________________________

   Week 45
   San Francisco na die 1906-aardbewing

   Die ruïnes van San Francisco lê aan't smeul na 'n aardbewing die stad
   op 18 April 1906 getref het. Die aardbewing en die brand wat dit tot
   gevolg gehad het word steeds onthou as een van die ergste natuurrampe
   in die geskiedenis van die Verenigde State van Amerika. Die dodetal van
   die aardbewing en die daaropvolgende brand, 'n beraamde 3000,
   verteenwoordig die grootste verlies van lewens tydens 'n natuurramp in
   die geskiedenis van Kalifornië. Die ekonomiese impak van die aardbewing
   was ook vergelyk met dié van die onlangse Orkaan Katrina.
   besigtig
     __________________________________________________________________

   Week 46
   Saturnus tydens 'n sonsverduistering

   Saturnus tydens 'n sonsverduistering op 15 September 2006. Die gasreus
   hang tussen die son en die Cassini-ruimtetuig en die resulterende
   verduistering het voorheen onbekende ringe onthul.

   Saturnus is die sesde planeet van die Son af en die tweede grootste
   planeet in die sonnestelsel na Jupiter. Die planeet het 'n kenmerkende
   ringstelsel wat hoofsaaklik bestaan uit ysdeeltjies, klipperige afval
   en stof.

   Hierdie aansig was geskep deur die samestelling van 165 beelde wat deur
   Cassini oor 'n tydperk van 3 ure op 15 September 2006 geneem is.

   Foto-erkenning: NASA/JPL/Space Science Institute
   besigtig
     __________________________________________________________________

   Week 47
   Uitsig oor New York

   'n Panoramiese uitsig oor New York vanaf die waarnemingsdek van die
   Rockefeller-sentrum.

   Met 'n 8,2 miljoen inwoners en 'n area van ongeveer 800km² is New York
   (amptelik New York Stad) tegelykertyd die stad met die grootste
   bevolking én die digbevolkste stad in die Verenigde State van Amerika.
   Die stad is 'n sentrum vir internasionale handel, politiek, vermaak en
   kultuur, en is een van die wêreld se groot globale stede (saam met
   Londen, Tokio en Parys). Die stad beskik oor 'n versameling van
   museums, kunsgalerye, teaters, mediafirmas, internasionale organisasies
   en korporasies en effektebeurse. Die stad is ook die tuiste van die
   Verenigde Nasies, tesame met al die internasionale takke wat daarmee
   geassosieer word.

   Foto-erkenning: Daniel Schwen
   besigtig
     __________________________________________________________________

   Week 48
   Weerlig tref die Eiffel-toring.

   Weerlig tref die Eiffel-toring op 3 Junie 1902, 21:20.

   Die Eiffel-toring is die bekendste baken van die Franse hoofstad,
   Parys. Die staaltoring, ontwerp deur die Franse ingenieur Alexandre
   Gustave Eiffel, is 300,5 meter hoog (sy antenne is 320,8 meter). Die
   toring dien vadag as uitsigpunt en uitsaaitoring.

   Hierdie is een van die vroegste fotos van weerlig in 'n stedelike
   omgewing.

   Foto-erkenning: M. G. Loppé
   besigtig
     __________________________________________________________________

   Week 49
   'n Leeu

   'n Leeu (Panthera leo) in Namibië. Leeus is die tweede grootste
   katspesie naas die tier. Mannetjies soos hierdie word maklik herken aan
   hulle maanhare en weeg 150–250 kg.

   Die spesifieke leeu is onder die sorg van die AfriCat-stigting by
   Okonjima, Namibië, wat na beseerde of weeskatte omsien tot hulle na die
   wild teruggekeer kan word.
   besigtig
     __________________________________________________________________

   Week 50
   Ysvlotte op 'n gletsermeer

   Ysvlotte op 'n gletsermeer van Eyjafjallajökull, een van Ysland se
   kleiner gletsers. Die gletser se yskap dek 'n vulkaan (1666m hoog) wat
   sedert die begin van die huidige Ystydperk relatief reëlmatig uitbars.
   Die laaste uitbarsting was vanaf 1821 tot 1823, wat 'n dodelike
   gletserloop veroorsaak het. Die vulkaan se krater het 'n diameter van
   ongeveer 3-4km en die gletser dek self 'n oppervlak van ongeveer 100
   km².

   Foto-erkenning: Andreas Tille
   besigtig
     __________________________________________________________________

   Week 51
   'n Lugskip gaan ten gronde na 'n kernbomontploffing

   7 Augustus 1957 by die Toetsterrein in Nevada in die Verenigde State.
   'n Tydelik vryvlieënde lugskip word tydens die toets van 'n kernwapen
   deur die skokgolf ten gronde gestuur. Die lugskip was onbeman en meer
   as 8 km vanaf die impaksgebied. Die doel van die eksperiment was om die
   effek van die skokgolf en die hitte waar te neem. Links, op die grond,
   is die oorblyfsels van die voorste deel van die lugskip.

   'n Kernwapen is 'n wapen wat sy vernietigende krag kry van kernreaksies
   verkry deur die splitsing of samesmelting van atome (kernfusie). Die
   gevolg is dat selfs 'n klein kernwapen wat 'n klein aantal energie
   afgee steeds merkwaardig sterker is as die grootste konvensionele
   plofstowwe en 'n enkele wapen is daartoe in staat om 'n hele stad te
   vernietig.

   Foto-erkenning: Nasionale Kernsekuriteitsadministrasie / Kantoor van
   die Nevada Toetsterrein
   besigtig
     __________________________________________________________________

   Week 52
   'n Jong Himba-vrou in Namibië

   'n Jong Himba-vrou en jong seun in Namibië. Die Himba is 'n etniese
   groep van ongeveer 20 000 tot 50 000 mense wat in die noorde van
   Namibië woon. Hulle is 'n nomadiese herdersvolk en nou verwant aan die
   Herero-volk, wat dieselfde taal (Herero) praat.

   Namibië is die tweede mees yl bevolkte land ter wêreld, alhoewel die
   bevolking van omtrent 600 000 mense in 1961 tot 'n geskatte 2 083 405
   in 2007 gegroei het. Die land word egter deur 'n hoogs onegalige
   bevolkingsverspreiding en 'n groot etniese diversiteit gekenmerk; die
   grootste deel van die Namibiërs woon in die vrugbare streke van die
   noorde en in die stedelike gebiede van die land.

   Foto-erkenning: Yves Picq
   besigtig
     __________________________________________________________________

