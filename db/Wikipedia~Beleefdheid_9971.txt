Wikipedia:Beleefdheid


   Beeleefdheid is 'n gedragskode wat gehoorsaam moet word wanneer u
   wysigingsopsommings skryf, kommentaar lewer en aan besprekings deelneem
   op enige Wikipedia. Onbeleefdheid kan hier rofweg omskryf word as
   gedrag wat op 'n persoon op persone geteiken is en konflik en stres
   veroorsaak. Ons gedragskode is eenvoudig: gebruikers moet beleef wees
   in hulle optrede teenoor mekaar.

   Die beleid aangaande beleefdheid is 'n kernbeleid: ons kan nie altyd
   van gebruikers verwag om mekaar lief te hê en te eer nie of selfs dat
   hulle mekaar sal respekteer nie. Ons het egter die reg om te vereis dat
   gebruikers altyd beleef teenoor mekaar sal optree.

   Inhoud

        * 1 Probleem
        * 2 Voorbeelde
        * 3 Waar vind onbeleefde gedrag plaas en hoekom?
        * 4 Hoekom is onbeleefdheid 'n slegte ding?
        * 5 Algemene voorstelle
             + 5.1 Voorkoming van onbeleefdheid in Wikipedia
             + 5.2 Hoe om die impak te verminder
             + 5.3 Verwydering van onbeleefde kommentaar
             + 5.4 Vermaan die oortreder
        * 6 Hantering van onbeleefdheid tydens die bemiddelingsproses
             + 6.1 Verduidelik onbeleefdheid
             + 6.2 Herfrasering van ander gebruikers se kommentaar
             + 6.3 Voorstelling van verskoning
        * 7 Sien ook

[wysig] Probleem

   Besoekers word uitgenooi om die teks in Wikipedia aan te vul en te
   verbeter. Dit gebeur egter dikwels dat nie alle gebruikers saam kan
   stem of 'n sekere wysiging wel 'n "verbetering" is nie. Wanneer
   redigeerders die voor- en nadele van 'n wysiging oorweeg, is dit soms
   moeilik om teks te kritiseer sonder om subjektief te raak. Sommige
   gebruikers, in 'n poging om hul mening duidelik te maak, kan as onnodig
   brutaal voorkom. Ander gebruikers kan weer oorsensitief wees as hul
   sien wat hulle geskryf het, is vervang deur iets wat iemand anders
   beweer "beter" is, selfs al is dit die teenoorgestelde van hulle
   oorspronklike bydrae.

   Woorde op besprekingsbladsye gaan nie gepaard met gesigsuitdrukkings,
   stemtone of handgebare nie en die nuanses van verbale gesprekke gaan
   dus verlore. Daarom kan onskuldige of ironiese kommentaar, of
   kommentaar wat grappenderwys bedoel is, misgeïnterpreteer word. Een
   onbeleefde opmerking kan maklik 'n driftige gesprek tot gevolg hê, een
   waarin nie altyd objektief oor die probleem gepraat word nie. Dit is
   tydens sulke situasies dat sommige gebruikers belangstelling verloor in
   die verbetering van artikels en daarop fokus om "die vyand te oorwin".

[wysig] Voorbeelde

   Kinderagtige voorbeelde wat bydra tot 'n onbeleefde omgewing:
     * Onbeskofdheid
     * Wysigingsopsommings wat ander se bydraes oordeel ("simpel spelfoute
       gekorrigeer", "niksseggende twak verwyder")
     * Die verkleinering van ander gebruikers oor hul taalvaardighede of
       woordkeuses
     * Beskuldigings van onbetaamlikheid wat nie goed bedag en oorweeg is
       nie
     * Om opmerkings te begin met "Ek bedoel dit nou nie persoonlik nie,
       maar..."
     * Om iemand 'n leuenaar te noem, of hom/haar van lastering te
       beskuldig. Selfs al is dit waar, kan sulke aanmerkings
       konfliksituasies veroorsaak, pleks van dit vermy.

   Ander ernstige voorbeelde sluit in:
     * Die uitlokking van ander gebruikers
     * Persoonlike aanvalle
          + Insluitende aanvalle op 'n persoon se ras, etnisiteit, geslag,
            seksuele oriëntering en geloof
          + Profaniteit (kru taal) wat op 'n ander persoon gemik is
     * Leuens
     * Vandalisering van ander gebruikers se gebruikersbladsye
     * Onregverdige versoeke om blokkering of verbanning van 'n gebruiker
     * Onfatsoenlike voorstelle

   Onbeleefdheid kom voor, byvoorbeeld, wanneer Gebruiker A besig is om 'n
   nuwe bladsy te skep en Gebruiker B dan aan hom/haar vra "As jy 'n
   nuttelose bladsy wil skep, wil jy dit nie dan ten minste proeflees
   nie?". Die situasie word vererger as Gebruiker A antwoord: "Moenie jou
   neus in my sake steek nie".

   Onbeleefdheid veroorsaak dat bydraers die projek verlaat en lei ander
   gebruikers se aandag weg van belangrike sake: 'n verswakking van die
   gemeenskap as 'n geheel.

[wysig] Waar vind onbeleefde gedrag plaas en hoekom?

     * Tydens 'n wysigingsoorlog, wanneer gebruikers verskillende menings
       het of wanneer daar konflik is oor die (nie-bestaande) "mag" wat
       twee (of meer) gebruikers dink hulle oor 'n bladsy besit. (Dit
       gebeur soms wanneer twee gebruikers albei 'n groot bydrae tot 'n
       artikel gelewer het en albei (verkeerdelik) die artikel as "hulle
       s'n" beskou.)
     * Namate die gemeenskap groei. Nie elke bydraer kan al die ander
       bydraers ken nie en besef moontlik nie hoe belangrik elke
       individuele bydrae tot die uiteindelike sukses van die projek is
       nie, dus bekommer hulle hulself nie daaroor om verhoudings in stand
       te hou wat nie bestaan nie. Dit is ook makliker om 'n slegte
       reputasie weg te steek in 'n groot gemeenskap as 'n kleiner een.
     * Somtyds besluit 'n ongemanierde gebruiker om by die projek aan te
       sluit. So 'n persoon kan ook veroorsaak dat ander gebruikers
       ongemanierd optree.

   In die meeste gevalle word beledigings rondgeslinger tydens 'n driftige
   oomblik van 'n langer konflik en dui dit dan ook die einde van enige
   rasionele bespreking aan. Die persoon (of persone) wat die beledigings
   geuiter het, het gewoonlik later berou en kan besluit om sy aanmerking
   te verwyder (deur dit met 'n plekhouer te vervang of 'n streep deur dit
   te trek) en om verskoning te vra.

   In ander gevalle kan die skuldige dit met opset doen: hetsy om die
   "opposisie" se aandag af te lei, of te probeer verseker dat hulle 'n
   spesifieke artikel, of selfs die projek as 'n geheel, verlaat. Sommige
   sulke gebruikers kan ook probeer om ander gebruikers uit te lok, sodat
   hulle self ook onbeleefd optree en sodoende deur die gemeenskap
   verstoot word of verbied word. In sulke gevalle is dit minder moontlik
   dat die skuldige persoon spyt sal kry en om verskoning vra.

   Gebruiker A kan ook Gebruiker B uitlok of dwing tot 'n punt waar
   Gebruiker B uit frustrasie onbeskaaf optree, sonder dat dit voorkom
   asof Gebruiker A self onbeskof was. Sulke gebruikers kan gesien word as
   "trolle" en trolle word definitief nie as beleef beskou nie.

[wysig] Hoekom is onbeleefdheid 'n slegte ding?

     * Dit maak mense ongelukkig, gevolglik verlaat hulle miskien die
       projek.
     * Dit maak mense kwaad, gevolglik is hulle gedrag self nie opbouend
       of beleef nie en die situasie word vererger.
     * Dit veroorsaak dat mense genoodsaak voel om hulself te verdedig en
       dit belemmer die kanse dat 'n konsensus aangaande die saak bereik
       sal word.
     * Mense verloor hulle goedertrou ("good faith") en dit belemmer die
       kanse dat die huidige (of die volgende) konflik opgelos sal kan
       word.
     * Uiteindelik baat dit nie die inhoud van Wikipedia nie.

[wysig] Algemene voorstelle

[wysig] Voorkoming van onbeleefdheid in Wikipedia

     * Voorkom redigeringsoorloë tussen individuele gebruikers
       (wysigingsbeperkings word deur die gemeenskap bepaal). Sien ook
       en:Wikipedia:Three-revert rule.
     * Indien kommentaar u kwaad maak of frustreer, wag 'n uur, 'n dag, of
       langer, voor u antwoord. Dit gee gebruikers die kans om kalm te
       raak en te herstel en voorkom dat die situasie vererger word.
     * Opbouende terugvoer (prys gebruikers wat nie onbeskaafde kommentaar
       met hul eie onbeskaafde kommentaar antwoord nie).
     * Groepsdruk (noem u ontevredenheid oor onbeskofdheid en
       onbeleefdheid waneer dit plaasvind).
     * Los die oorsaak van die konflik tussen die oortreder en die ander
       gebruiker(s) of die gemeenskap op, of vind 'n middeweg waarmee alle
       betrokke partye kan saamstem.
     * Afbrekende terugvoer (stel voor dat een (of beide) van die
       gebruikers wat in die konflik betrokke is, die konflik tydelik
       verlaat, sodat hulle kan kalmeer en rustig kan word).
     * As die betrokkenheid van 'n sekere gebruiker by 'n sekere artikel
       of bespreking voortdurend tot konflik lei, vra hom of haar om
       hulself te weerhou van deelname aan daardie artikel of bespreking.
     * Aanvaar dat onbeleefdheid en onbeskofdheid onvermydelik in so 'n
       projek is en moenie self onbeleefd teenoor sulke gedrag reageer
       nie.
     * Bedank gebruikers vir waardevolle bydraes.

[wysig] Hoe om die impak te verminder

     * Balanseer onbeleefde opmerkings deur 'n sussende en opbouende
       opmerking by te voeg.
     * Moenie beledigende en aanstootlike aanmerkings beantwoord nie.
       Vergeet daarvan en moenie die situasie vererger nie.
     * 'n Alternatief is om die onbeleefde aanmerking met 'n beleefde en
       respekvolle opmerking te beantwoord. Baie gebruikers sal hul fout
       insien en hul benadering aanpas.
     * Administrateurs kan wysigings onsigbaar terugrol (&bot=1) om die
       impak van onbeleefde wysigingsopsommings te beperk.
     * Plaas afstand tussen u en die konfliksituasie. Wikipedia is 'n
       groot plek en u kan wel elders bydra totdat u en ander gebruikers
       kalmeer het.
     * Asseblief. Dankie. Ek is jammer. Dis 'n plesier. Behandel
       medegebruikers met respek - hulle is tog in 'n mate kollegas wat
       saam met u aan 'n belangrike projek werk.
     * Dit is onnodig om van 'n gebruiker as persoon te hou: u kan steeds
       waardering vir sy bydrae tot die projek hê. As u nie van 'n
       medegebruiker hou nie, moet u dit nie téén daardie gebruiker hou
       nie.

[wysig] Verwydering van onbeleefde kommentaar

     * Versoek gebruikers om dit te oorweeg om moontlik onbeleefde
       kommentaar te verander of te verwyder (dit is nie raadsaam om ander
       se kommentaar self te verwyder of te wysig nie). 'n Plekhouer soos
       [onbeleefde kommentaar deur outeur verwyder] sal dan ook enige
       antwoorde op die kommentaar in konteks plaas.

[wysig] Vermaan die oortreder

   Indien dit 'n duidelike situasie van aanhoudende onbeleefdheid is, kan
   u oorweeg om 'n opmerking daaroor op die oortreder se besprekingsblad
   te maak. Dit is ook raadsaam om skakels van wysigigingsverskille of
   spesifieke gesprekke by te voeg om na 'n spesifieke aanmerking in
   konteks te verwys. In uitsonderlike situasies, of situasies waar die
   persoon aanhoudend oortree, kan u 'n ander, neutrale gebruiker vra om
   as bemiddelaar op te tree.

[wysig] Hantering van onbeleefdheid tydens die bemiddelingsproses

   Partye poog soms om 'n ooreenkoms te onderhandel, terwyl een party nie
   gereed is om te onderhandel nie. Byvoorbeeld, wanneer die bron van die
   konflik 'n spesifieke punt in 'n artikel is, mag geskiloplossing
   belemmer word as bespreking steeds deur onbeleefde kommentaar vervuil
   word. Die saak moet dus eers opgelos word, sodat betrokke gebruikers
   balans en duidelikheid tydens wysiging kan verkry.

[wysig] Verduidelik onbeleefdheid

   Sommige gebruikers kan erg ontstel word wanneer daar onbeleefd teenoor
   hulle opgetree word en sukkel om die bron van die konflik te herken,
   hulle fokus dus op "verdediging", eerder as "oplossing". Indien u die
   skuldige is, kan u om verskoning vra of noem dat u nie bedoel het om
   onbeleef te wees nie. Verduidelik waarom u die onbeleefde kommentaar
   gelewer het: u metode kan miskien verkeerd wees, maar u kan steeds reg
   wees in u idees rakende die situasie.

   Die beledigde persoon kan ook nie besef dat kommentaar aan hom of haar
   nie as letterlik bedoel is nie en kan besluit om dit te vergeet en die
   oortreder te vergewe.

   As u opmerk dat 'n gebruiker onbeleefd optree, kan u dit noem, hy/sy
   besef dit miskien self nie en dit kan help om so 'n gebruiker te bedaar
   en terug te keer na die soeke na 'n oplossing.

[wysig] Herfrasering van ander gebruikers se kommentaar

   Tydens 'n bemiddelingsproses kan 'n onpartydige bemiddelaar 'n
   gebruiker vra om onbeleefde opmerkings te herfraseer.

   Aan die einde van 'n bemiddelingsproses kan 'n bemiddelaar ook voorstel
   dat die betrokke partye instem om enige onbeleefde kommentaar op die
   betrokke bladsye te verwyder en met plekhouers te vervang. Sodoende
   vergeet en vergewe bydraers die oortredings van ander gouer.

   Die betrokke partye kan ook instem om mekaar om verskoning te vra.

[wysig] Voorstelling van verskoning

   Bemiddeling behels dikwels geskille waar een party seergemaak voel deur
   'n ander. 'n Verskoning is nie 'n daad wat probleme oplos nie: dit is
   eerder 'n rituele verwisseling tussen twee partye wat versoening
   moontlik maak.

   Dit is vir sommige gebruikers belangrik dat hulle 'n verskoning ontvang
   van diegene wat onbeleef teenoor hulle was. Verskonings is dus dikwels
   die sleutel tot die oplossing van konflik en kan lei tot vergifnis.
   Daar word sterk aanbeveel dat 'n persoon om verskoning vra as hy
   onbeleef teenoor 'n ander persoon was.

[wysig] Sien ook

     * en:User:Anthere se oorspronlike artikel oor die onderwerp by
       meta.wikimedia.org
     * Wikipedia:Besprekingsbladsy
     * Wikipedia:Geskilbeslegting

   Kategorie: Wikipedia

