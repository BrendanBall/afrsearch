Wikipedia:Beleidsontwerp vir beperkte gebruik van nie-vrye media


   Hierdie is 'n Beleidsontwerp vir beperkte gebruik van nie-vrye media op
   die Afrikaanse Wikipedia. Die beleid word gepubliseer ter bespreking
   sodat 'n finale vorm teen 23 September 2007 ontwikkel kan word. Tussen
   23 September en 30 September sal 'n formele stemming gehou word ter
   aanvaarding van die beleid soos op 23 September.

   Verbeter gerus die beleid deur taalversorging en ander klein
   veranderinge op verantwoordelik wyse direk aan te bring. Groter
   veranderinge wat die voorgestelde beleid wesenlik sou aanpas moet egter
   eers op die besprekingsblad bespreek word om konsensus te verkry vóór
   sulke veranderinge hier aangebring word.

   Inhoud

        * 1 Agtergrond
        * 2 Beredenering
        * 3 Beleid
             + 3.1 Algemene kriteria vir nie-vrye inhoud
             + 3.2 Toelaatbare gebruiksgevalle
        * 4 Toepassing
        * 5 Geldigheid, aanpassing en hersiening
             + 5.1 Aanpassing van toelaatbare gebruiksgevalle
        * 6 Aanvaarding
        * 7 Individuele verantwoordelikheid
        * 8 Verwysings

[wysig] Agtergrond

   Wikipedia is 'n veeltalige "kopielinkse" ensiklopedie ontwerp om deur
   enigiemand gelees en gewysig te word. Wikipedia inhoud word in die
   algemeen onder vrye lisensies geskep, aangepas of opgelaai. Dit
   verseker dat die inhoud van die ensiklopedie, of dele daarvan, wat
   geskep word deur enige iemand vir enige doel gebruik, bestudeer en
   aangepas kan word.

   In terme van 'n verklaring deur die Wikimedia stigting op 23 Maart 2007
   moet elke Wikipedia projek wat nie-vrye media toelaat 'n beleid hê wat
   bepaal onder watter omstandighede sulke media toegelaat sal word.^[1]
   Verskeie Wikipedias in ander tale, insluitend die Engelse Wikipedia,
   het 'n beleid wat nie-vrye media toelaat.^[2] Die beleide laat nie-vrye
   media toe ter wille van verbeterde gehalte van die Wikipedia as 'n
   ensiklopedie. Die vrye media word meestal toegelaat in terme Billike
   Gebruik (Engels: Fair Use of Fair Dealing) voorsienings wat in baie
   lande toegestaan word insluitend die VSA,^[3] waar die Wikipedia
   bedieners gehuisves word, en Suid-Afrika.^[4]

   Die Afrikaanse Wikipedia volg reeds vir geruime tyd 'n de facto beleid
   van gebruik van nie-vrye media toelaat wat grootliks ooreenkom met die
   van die Engelse Wikipedia, maar wat oor die algemeen strenger toegepas
   word en gevalle uitsluit wat in die Engelse Wikipedia aanvaarbaar sou
   wees.^[5]

   Die Afrikaanse Wikipedia staan voor die besondere uitdaging dat dit
   deur 'n klein taalgroep geskep en gebruik word, wat oor die algemeen
   minder geredelik Internet toegang het as ander Wikipedias in wêreldtale
   soos Engels of Frans, en dus baie minder gebruikers het selfs as wat
   die aantal sprekers sou voorspel. Verder is meeste Afrikaanssprekendes
   Engels magtig en is baie volkome tweetalig wat moontlik die motivering
   om in Afrikaans by te dra of die Afrikaanse weergawes van artikels te
   lees verminder. Dit beteken dat die Afrikaanse Wikipedia, met sy
   noodwendig minder artikels, in gehalte op geen manier mag terugstaan
   vir die Engelse Wikipedia, wat wel nie-vrye media toelaat, nie.

   In Julie en Augustus 2007 is die aangeleentheid op die Afrikaanse
   Wikipedia bespreek en is 'n stemming oor die saak gehou.^[6]^[7] Die
   stemming was 6-4 ten gunste van die gebruik van nie-vrye-media onder
   bepaalde omstandighede. Hierdie beleid formaliseer die bestaande de
   facto beleid, implementeer die wense van die gemeenskap soos
   uitgespreek in die stemming, en poog om die besware en bekommernisse
   van dié wat teen die aanvaarding van so 'n beleid aan te spreek.

[wysig] Beredenering

   Die hoofdoel van hierdie beleid is om Wikipedia se missie om inhoud wat
   ewigdurend vry is vir onbeperkte verspreiding, aanpassing en toepassing
   deur alle gebruikers in alle media te beskerm. Die beleid
   verteenwoordig 'n pragmatiese benadering wat die doel balanseer met 'n
   ander deel van die Wikipedia se missie, naamlik om 'n gehalte
   ensiklopedie te skep, en in die geval van die Afrikaanse Wikipedia
   veral een wat op geen wyse afsteek by die Wikipedia in groot tale soos
   Engels nie. Verder het die beleid hom ten doel om die regsblootstelling
   te minimeer. Die beleid laat dus 'n beperkte hoeveelheid nie-vrye media
   onder streng gedefinieerde omstandighede toe wat met opset selfs meer
   beperkend as die van billike gebruik onder Amerikaanse of
   Suid-Afrikaanse reg is. Die Afrikaanse Wikipedia gebruik ook 'n
   strenger meganisme as ander Wikipedias, soos die Engelse Wikipedia, om
   misbruik te voorkom en om nie-vrye inhoud verder te beperk.

[wysig] Beleid

   In hierdie beleid verwys "nie-vrye media" na alle media wat onderhewig
   is aan kopiereg of ander beperkings soos beperkings op die gebruik van
   handelsmerke wat nie onder 'n vrye lisensie beskikbaar gestel is nie
   soos geïnterpreteer deur die Wikimedia Commons beleid.

   Nie-Vrye media mag op die Afrikaanse Wikipedia gebruik word, slegs as
   voldoen word aan al tien die volgende algemene kriteria vir nie-vrye
   inhoud en as die gebruik ooreenkom met een of meer van die stel
   toelaatbare gebruiksgevalle:

[wysig] Algemene kriteria vir nie-vrye inhoud

    1. Geen vrye ekwivalent: Nie-vrye media word slegs gebruik as daar
       geen vrye weergawe beskikbaar is nie, en dit nie moontlik is om 'n
       nie-vrye weergawe te skep wat dieselfde ensiklopediese doel sou
       dien nie. As nie-vrye media in vrye materiaal omskep kan word moet
       dit gedoen word eerder as om nie-vrye media volgens hierdie beleid
       te gebruik (deur byvoorbeeld kopiereghouers te versoek om lisensie
       voorwaardes aan te pas). Nie-vrye media word altyd vervang met 'n
       vryer alternatief as 'n alternatief van aanvaarbare kwaliteit
       beskikbaar raak. "Aanvaarbare kwaliteit" beteken kwaliteit wat
       voldoende is vir ensiklopediese doeleindes. (As 'n vinnige toets,
       vra jou af: "Kan hierdie beeld met 'n ander beeld vervang word wat
       steeds dieselfde effek sou hê?" As die antwoord ja is voldoen die
       beeld waarskynlik nie aan die kriterium nie.)
    2. Respek vir kommersiële geleenthede: Nie-vrye inhoud word nie
       gebruik op 'n wyse wat die oorspronklike mark rol vir die
       oorspronklike media sou aantas nie.
    3. Minimale gebruik: (a) So min as moontlik nie-vrye inhoud word in
       elke artikel gebruik en in die Afrikaanse Wikipedia as 'n geheel.
       Veelvuldige items word nie gebruik as een genoeg sou wees nie.
       (b) Minimale mate van gebruik. Die hele werk word nie gebruik as 'n
       gedeelte voldoende sou wees nie. Laer, eerder as hoë
       resolusie/trou/monster-lengte word gebruik (veral waar die
       oorspronklike weergawe vir roof gebruik sou kon word). Die reël
       geld ook vir media in die Beeld: naamruimte.
    4. Vorige publikasie: Nie-vrye media is voorheen buite Wikipedia
       gepubliseer.
    5. Inhoud: Nie-vrye media voldoen aan algemene Wikipedia inhoud
       vereistes en is ensiklopedies.
    6. Media-spesifieke beleid. Die materiaal voldoen aan Wikipedia se
       media-spesifieke beleid.
    7. Een-artikel minimum: Nie-vrye inhoud word ten minste in een artikel
       gebruik (anders moet dit verwyder word).
    8. Beduidendheid: Nie-vrye media word slegs gebruik as die
       teenwoordigheid daarvan die leser se begrip van die onderwerp
       beduidend sou verbeter en as die weglating daarvan nadelig vir die
       begrip sou wees. Nie-vrye media lêers word nie gebruik as dit
       vervang sou kon word met teks wat 'n soortgelyke funksie sou kon
       vervul nie.
    9. Beperkings op ligging: Nie-vrye inhoud mag slegs in volwaardige
       artikels gebruik word (dit sluit dubbelsinnigheidsbladsye en die
       tuisblad uit), en slegs in die artikel naamruimte. (Om te verhoed
       dat 'n beeld kategorie duimnaelbeelde vertoon, voeg __NOGALLERY__
       daarby; beelde word geskakel en nie inlyn gebruik op
       besprekingsbladsye as dit onder bespreking is.)
   10. Beeld beskrywing bladsy: Die beeld of media beskrywingsblad bevat
       die volgende inligting::
          + (a) Erkenning van die bron van die materiaal, en van die
            kopiereghouer as dit van die bron verskil.
          + (b) 'n Kopiereg aanwyser wat vervat is in sjablone wat vir
            elke toelaatbare gebruiksgeval geskep is en wat aandui watter
            Wikipedia beleid bepaling die gebruik na bewering goedkeur.
            Vir 'n lys van toelaatbare gebruiksgevalle kyk
            Wikipedia:Toegelate nie-vrye media.
          + (c) Die naam van elke artikel waarin billike gebruik vir die
            media beweer word, en 'n aparte billike gebruik grondrede vir
            elke item soos verduidelik in en:Wikipedia:Non-free use
            rationale guideline. Die grondrede word in duidelike
            eenvoudige taal beskryf en is relevant tot elke instansie waar
            die media gebruik word.

[wysig] Toelaatbare gebruiksgevalle

   Om misbruik van hierdie beleid te verhoed vereis die Afrikaanse
   Wikipedia benewens die bostaande kriteria (wat ooreenkom met die beleid
   van die Engelse Wikipedia) dat die Afrikaanse Wikipedia gemeenskap elke
   vorm van Nie-Vrye beeld gebruik bespreek en konsensus bereik oor
   gevalle waar nie-vrye beelde gebruik mag word.

   Die gevalle wat tans toegelaat word is:
    1. Nie-vrye kentekens van sportspanne en sportgebeurteniesse
       Voorbeeld: Beeld:Bok-logo.jpg op Springbokke
    2. Nie-vrye kentekens van kommersiële maatskappye Voorbeeld:
       Beeld:EADS logo.svg op EADS
    3. Nie-vrye kentekens van regeringsorganisasies of internasionale
       organisasies
    4. Nie-vrye kentekens van politieke partye, vakbonde of ander
       soortgelyke organisasies
    5. Nie-vrye wapens of vlae van dorpe, stede, provinsies, lande,
       voormalige lande of ander polities-geografiese eenhede. Voorbeeld:
       Beeld:Ns-CoatOfArms.jpg gebruik op Nova_Scotia

[wysig] Toepassing

          Daar word beoog om hierdie beleid te finaliseer en goed te keur
          voor 30 September 2007. Tot dan geld die bestaande de facto
          beleid wat grootliks met hierdie beleidsontwerp ooreenkom en
          word verwag dat gebruikers hulle by die beleid sal hou al is dit
          nog nie gefinaliseer nie.

   Alle nuut opgelaaide nie-vrye beelde is onderhewig aan hersiening deur
   die gemeenskap. Gebruikers wat nuwe media oplaai moet dus wanneer hulle
   dit oplaai die media merk deur 'n {{nie-vrye media hersien}} sjabloon
   op die beskrywingsblad aanbring sodat sulke media maklik geïdentifiseer
   kan word. 'n Administrateur van die Afrikaanse Wikipedia, wat nie die
   oplaaier is nie, moet dan die voldoening aan hierdie beleid bevestig.
   Media wat nie binne sewe dae sulke bevestiging ontvang nie is
   onderhewig aan onmiddelike skrapping.

   Media wat nie aan die beleid voldoen binne 48 uur nadat kennisgewing
   aan die oplaaier gegee is of 'n kennisgewing op die
   beeldbeskrywingsblad geplaas is nie, sal geskrap word.

   Om skrapping te vermy moet die oplaaier of 'n ander gebruiker 'n
   oortuigende gebruiksgrondrede verskaf, verseker dat die media aan 10
   kriteria voldoen en aantoon dat dit in een van die toelaatbare
   gebruiksgevalle val. Vir media wat voor 1 September 2007 opgelaai is
   word die 48-uur periode na sewe dae verleng. Nie-vrye-media wat nie in
   'n artikel gebruik word nie, maar aan die ander vereistes van hierdie
   beleid voldoen, mag sewe dae na kennisgewing geskrap word.

   Die beleid mag nie gebruik word vir blatante kopieregskending of
   vandalisme nie en sulke media sal onmiddelik geskrap word.

[wysig] Geldigheid, aanpassing en hersiening

   Tot veertien dae voor die stemsluitingsdatum, dus 16 September 2007,
   kan materiële aanpassings aan die beleid gemaak word nadat konsensus
   daaroor op die besprekingsblad verkry is.

   Na aanvaarding van die beleid sal dit met tweejaarlikse tussenposes
   hersien word en sal 'n aangepaste weergawe deur 'n gemeenskapstemming
   aanvaar of verwerp word.

   Die gemeenskap verbind hom om die beleid ook te hersien, aan te pas of
   te skrap indien die Wikimedia Stigting nuwe riglyne oor die gebruik van
   nie-vrye beelde sou uitvaardig of op ander maniere materiële leiding
   oor die aangeleentheid verskaf.

[wysig] Aanpassing van toelaatbare gebruiksgevalle

   Addisionele toelaatbare gebruiksgevalle kan op enige stadium as volg
   bygevoeg word:
    1. Die geval moet op die besprekingsblad van hierdie beleid voorgestel
       word.
    2. 'n Stemming onder aktiewe gebruikers van die Afrikaanse Wikipedia
       oor die geval moet na sewe dae 'n gewone meerderheid lewer om
       aanvaarding te bereik. Ten minste vyf aktiewe gebruikers moet aan
       die stemming deelneem vir die stemming om geldig te wees.
    3. 'n Geval wat deur bogenoemde stemming verwerp is mag nie weer vir
       een jaar voorgestel word nie.

[wysig] Aanvaarding

   Hierdie beleid sal aanvaar word indien die uitslag van die stemming op
   die stemblad daaroor op 30 September 2007 met 'n gewone meerderheid ten
   gunste van die beleid is.

   Slegs tans aktiewe geregistreerde gebruikers se stemme sal vir die
   doeleinde tel. Aktiewe gebruikers word gedefinieer as nie-robot
   gebruikers wat ten minste 100 veranderinge gemaak het.

[wysig] Individuele verantwoordelikheid

   Hierdie beleid is 'n riglyn wat poog om gebruikers te help om nie-vrye
   media op te laai en te gebruik op 'n wyse wat hopelik nie tot enige
   regsaksie teen die oplaaier sal lei nie. Dit bly agter die individu wat
   media oplaai se verantwoordelikheid om hom of haar nie aan
   kopieregskending skuldig te maak nie en die Afrikaanse
   Wikipediagemeenskap en die Wikimediastigting aanvaar geen
   verantwoordelikheid vir die individuele optrede van gebruikers nie.

[wysig] Verwysings

    1. ^ Resolution:Licensing policy, Besoek op 9 September 2007
    2. ^ Wikipedia:Non-free content criteria, Besoek op 9 September 2007
    3. ^ US Copyright Office, Fair Use
    4. ^ Afdeling 107 van die Kopieregwet - sien Ask a Lawyer Archive -
       Fair Use: Is It Copyright Infringement When A Church Uses Clips of
       Copywritten Works Without Permission?
    5. ^ Sien byvoorbeeld die gebruik van afbeeldings van Salvador Dali
       skilderye op die engelstalige artikel waar die Afrikaanse artikel
       hom streng by vrye beeld in die Wikimedia commons gehou het.
    6. ^ Wikipedia:Beleid oor redelike gebruik, Besoek op 9 September 2007
    7. ^ Wikipediabespreking:Beleid oor redelike gebruik, Besoek op 9
       September 2007

