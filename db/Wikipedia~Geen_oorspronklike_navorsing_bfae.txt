Wikipedia:Geen oorspronklike navorsing


   Hier by die Afrikaanse Wikipedia verwys die term oorspronklike
   navorsing na ongepubliseerde feite, argumente, konsepte, verklarings of
   teorieë. Die term is ook van toepassing op ongepubliseerde analises of
   sinteses van gepubliseerde materiaal wat voordeel aan 'n sekere posisie
   of mening gee.

   Wikipedia is nie die regte plek vir oorspronklike navorsing nie. Die
   aanhaling van bronne en die vermyding van oorspronklike navorsing is
   nou verwant: die enigste manier om te demonstreer dat u nie besig is om
   oorspronklike navorsing voor te lê nie, is deur betroubare bronne aan
   te haal wat inligting weergee wat direk verwant is tot die onderwerp
   van die artikel. U moet dus ook hou by die inligting wat dié bronne
   inhou en nie u eie interpretasies weergee nie.

   Wikipedia:Geen oorspronklike navorsing is een van drie inhoudbeleide.
   Die ander twee is Wikipedia:Neutrale standpunt en
   Wikipedia:Verifieerbaarheid. Saam bepaal die drie beleide die tipe en
   kwaliteit van materiaal wat aanvaarbaar is in en as artikels. Die drie
   beleide komplimenteer mekaar en moet nie in isolasie van mekaar
   geïnterpreteer word nie. Dit is raadsaam dat bydraers hulself bekend
   maak met al drie van hierdie beleide.

   Inhoud

        * 1 Wat geld as oorspronklike navorsing?
        * 2 Bronne
             + 2.1 Betroubare bronne
             + 2.2 Primêre, sekondêre en tersiêre bronne
        * 3 Om uself aan te haal
        * 4 Oorspronklike beelde
        * 5 Verwante beleide
             + 5.1 Verifieerbaarheid
             + 5.2 Neutrale standpunt

[wysig] Wat geld as oorspronklike navorsing?

   Die oorspronklike rede vir die "Geen oorspronklike navorsing"-beleid
   was om te verhoed dat mense Wikipedia gebruik om aandag te trek na
   hulle eie persoonlike teorieë. Enige feite, opinies, interpretasies,
   definisies en argumente wat binne-in Wikipedia gepubliseer word moet
   reeds in ander betroubare bronne verskyn het wat relevant is tot die
   onderwerp van die artikel.

[wysig] Bronne

[wysig] Betroubare bronne

          Hoofartikel: Wikipedia:Verifieerbaarheid

   Enige materiaal wat bevraagteken word (of in die toekoms bevraagteken
   mag word) moet deur 'n betroubare bron vergesel word. Materiaal wat as
   "oorspronklike navorsing" beskou word in hierdie beleid, is materiaal
   waarvoor geen betroubare bron gevind kan word nie en dus moontlik die
   oorspronklike werk en denke is van die Wikipediaan is wat dit bygevoeg
   het. Die enigste manier om te bewys dat u werk nie oorspronklike
   navorsing is nie, is om 'n betroubare gepubliseerde bron te verskaf wat
   dieselfde bewerings en argumente lewer as wat u in die betrokke artikel
   geplaas het.

   Oor die algemeen is die mees betroubare bronne boeke, joernale,
   tydskrifte en koerante wat deur universiteitsdrukkers of bekende
   uitgewerye uitgegee word. Hoe meer mense die betrokke feite nagegaan
   het, wettige kwessies geanaliseer het en die skrywes ondersoek het, hoe
   betroubaarder is die bron. Materiaal wat deur u self gepubliseer is,
   hetsy op papier of op die Internet, word oor die algemeen nie as
   betroubaar beskou nie. Sien egter Wikipedia:Verifieerbaarheid vir 'n
   paar uitsonderings.

[wysig] Primêre, sekondêre en tersiêre bronne

     * Primêre bronne is dokumente of mense wat baie nou verwant is aan
       die situasie of onderwerp waaroor geskryf word. 'n Ooggetuie van 'n
       verkeersongeluk is 'n primêre bron. Resolusies deur die Verenigde
       Nasies se sekuriteitsraad is primêre bronne. Primêre bronne wat
       deur 'n betroubare bron gepubliseer is mag met sorg in Wikipedia
       gebruik word, maar wees versigtig: dit is maklik om hulle te
       misbruik. Vir hierdie rede moet enige persoon—wat nie oor
       vakgeleerdheid besit nie—die primêre bron moet kan lees en kan
       verifieer dat die betrokke inhoud in Wikipedia met die primêre bron
       ooreenkom. Enige interpretasies van primêre bronmateriaal benodig
       'n sekondêre bron. Voorbeelde van primêre bronne sluit in
       argeologiese artefakte; foto's; geskiedkundige dokumente soos
       dagboeke, sensusuitslae, video of transkripsies van toesigte,
       openbare verhore, kruisverhore of onderhoude; uitslae van
       vraagstukke in tabelvorm; geskrewe of opgenome notas en
       aantekeninge van laboratorium- en ander eksperimente of
       waarnemings; en kunssinnige en fiktiewe werke soos gedigte,
       draaiboeke, romans, rolprente, video's en televisie programme.

     * Sekondêre bronne baseer hule veralgemenings of intepreterende,
       analitiese of sintetiese bewering op primêre bronne. 'n Joernalis
       se verslag oor 'n verkeersongeluk of 'n resolusie deur die VN se
       sekuriteitsraad is 'n sekondêre bron, mits die joernalis nie
       persoonlik by een van die twee betrokke was nie. 'n Geskiedkundige
       se interpretasie van die agteruitgang van die Romeinse Ryk of
       analises aangaande Jesus Christus is 'n sekondêre bron. Let wel:
       Artikels in Wikipedia moet vertrou op betroubare, gepubliseerde
       sekondêre bronne.

     * Tersiêre bronne is publikasies soos ensiklopedieë wat ander
       sekondêre bronne (en soms primêre bronne) opsom. (Wikipedia is self
       ook 'n tersiêre bron.) Sommige tersiêre bronne is meer betroubaar
       as ander. Artikels wat, byvoorbeeld, deur deskundiges onderteken
       word in die Encyclopaedia Britannica en ander ensiklopedieë van
       gelyksoortige kwaliteit kan as sekondêre bronne, i.p.v. tersiêre
       bronne, beskou word. Ongetekende artikels is miskien minder
       betroubaar, maar hulle mag steeds gebruik word mits die
       ensiklopedie van hoë gehalte is.

   Oorspronklike navorsing wat primêre bronne skep word nie toegelaat nie.
   Navorsing wat egter bestaan uit die versameling en organisering van
   materiaal uit bestaande primêre en sekondêre bronne binne-in die
   voorwaardes van hierdie beleid word egter aangemoedig: dit staan bekend
   as "brongebaseerde navorsing" en is noodsaaklik in die skep van 'n
   ensiklopedie.

   Alhoewel artikels meestal op sekondêre bronne moet vertrou is daar ook
   uitsonderlike gevalle waar hulle op primêre bronne mag vertrou. 'n
   Artikel of gedeelte van 'n artikel wat van 'n primêre bron afkomstig is
   moet (1) slegs beskrywende bewerings maak waarvan die akkuraatheid
   maklik geverifieer kan word deur enige redelike, opgevoede persoon
   sonder vakkundige kennis en (2) moet geen analitiese, sintetiese,
   interpreterende, verduidelikende of evaluerende bewerings maak nie.
   Bydraers wat hul inligtin van primêre bronne verkry moet daarop let dat
   hulle aan beide hierdie voorwaardes voldoen.

[wysig] Om uself aan te haal

   Die beleid verhoed nie bydraers met vakkundige kennis om daardie kennis
   by Wikipedia by te voeg nie, maar dit verhoed hul wel om hul bydraes op
   daardie kennis te basseer sonder dat hulle hul bronne aanhaal. Wanneer
   'n bydraer die uitslae van sy of haar navorsing in 'n betroubare
   publikasie gepubliseer het, is hulle welkom om daardie bron aan te
   haal, mits hulle in die derde persoon skryf en die beleid aangaande
   Neutrale standpunt in ag neem. Sien ook die Engelse riglyne rakende
   belangstellingskonflikte.

[wysig] Oorspronklike beelde

   Beelde word gesien as die grootste uitsondering van hierdie reël:
   bydraers van Wikipedia word aangemoedig om foto's te neem en prente of
   diagramme te teken en op te laai en sodoende artikels te illustreer.
   Dié beelde moet egter onder die GNU-FDL-lisensie of 'n ander vrye
   lisensie vrygestel word. Hierdie uitsondering is moontlik omdat beelde
   as oor die algemeen nie ongepubliseerde idees of argumente voorstel nie
   - die hoof rede agter die "Geen oorspronklike navorsing"-beleid.
   Wanneer die kopieregwette in 'n aantal lande in ag geneem word in
   verband met die missie van 'n vrye ensiklopedie is daar ook dus 'n
   groot aantal beelde wat nie in hierdie ensiklopedie gebruik kan word
   nie. Die beelde van Wikipedia se bydraers vervul dus 'n leemte in die
   ensiklopedie.

   Die nadeel van oorspronklike beelde is die moontlikheid van beelde wat
   deur gebruikers gemanipuleer is om feite te verberg of te verdraai.
   Gemanipuleerde beelde moet uitdruklik as sulks gemerk word en, waar die
   manipulasie die ensiklopediese waarde van die beeld affekteer, mag dit
   vir verwydering genomineer word. Beelde wat oorspronklike navorsing
   weergee word egter nie toegelaat nie. 'n Voorbeeld van so 'n beeld is
   'n diagram van 'n waterstofatoom wat ekstra deeltjies in die nukleus
   wys, soos beweer deur die oplaaier se teorie.

[wysig] Verwante beleide

[wysig] Verifieerbaarheid

          Hoofartikel: Wikipedia:Verifieerbaarheid

   Die belangrikste faktor in 'n artikel se toevoeging tot Wikipedia is
   verifieerbaarheid, nie die waarheid nie. Deur daarop aan te dring dat
   slegs feite, bewerings, teorieë, idees, opinies en argumente wat reeds
   in 'n betroubare bron verskyn het in Wikipedia gepubliseer mag word,
   versterk die twee beleide mekaar.

[wysig] Neutrale standpunt

          Hoofartikel: Wikipedia:Neutrale standpunt

   Deur geen oorspronklike navorsing toe te laat nie, beperk dit die
   moontlikheid van 'n bydraer wat sy of haar eie siening in 'n artikel
   wil weergee. Deur die belangrikheid van verifieerbare navorsing wat
   deur ander persone geskep is, te beklemtentoon, maak hierdie beleid
   voorsiening vir die insluiting van 'n verskeie sienings in 'n artikel.
   Die "Geen oorspronklike navorsing"-beleid beklemtoon ook die "Neutrale
   standpunt"-beleid. In baie gevalle is daar verskeie gevestigde
   standpunte rakende 'n spesifieke onderwerp. In sulke gevalle is geen
   enkele standpunt gesaghebbend nie, maak nie saak hoe goed dit nagevors
   is nie. Dit is egter nie die verantwoordelikheid van enige enkele
   bydraer om alle standpunte rakende 'n saak te ondersoek nie. Daar word
   egter verwag dat die bydraer die inligting in konteks plaas en waar
   nodig, noem dat een van verskeie menings oor die onderwerp is en of die
   mening aan die meerderheid of die minderheid behoort.
   Kategorie: Wikipedia beleide

