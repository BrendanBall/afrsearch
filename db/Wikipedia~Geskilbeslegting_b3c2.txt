Wikipedia:Geskilbeslegting


   Probeer argumente en geskille vermy. Wanneer dit onmoontlik is, probeer
   die probleem op 'n beleefde manier met die betrokke persone bespreek,
   of rig 'n private e-pos aan hulle. Dit kan ook werk om diep asem te
   haal en 'n dag of twee te wag voor u na die argument terugkeer.

   Inhoud

        * 1 Vermyding
        * 2 Stap 1: Praat met die betrokke persone
        * 3 Stap 2: Skep afstand tussen u en die probleem
        * 4 Verdere geskilbeslegting
             + 4.1 Bespreek met derde partye
             + 4.2 Informele bemiddeling
             + 4.3 Formele bemiddeling

[wysig] Vermyding

   Die beste manier om 'n geskil te besleg, is om dit in die eerste plek
   te vermy.

   Respekteer ander en hulle standpunte. Dit beteken hoofsaaklik dat u nie
   enige wysigings tydens 'n argument moet terugrol nie. Wanneer iemand 'n
   wysiging aanbring wat u as partydig of onakkuraat beskou, is dit
   raadaam om die wysiging te verbeter, eerder as om dit terug te rol.
   Verskaf 'n goeie wysigingsopsomming wanneer u aansienlike wysigings
   maak waarmee ander gebruikers miskien nie sal saamstem nie. Die
   hersiende weergawe van 'n artikel wat u verkies sal nie gevestig word
   deur 'n volgehoue terugrolling nie en dit word ook nie toegelaat om
   artikels voortdurend terug te rol nie. Daar word aanbeveel om die
   wysigings wat u bevraagteken op die betrokke besprekingsblad te
   bespreek. As u onbeskofte of ontoepaslike gedrag teëkom, weerhou uself
   daarvan om self onbeskof of ontoepaslik te reageer en vermy beslis
   enige persoonlike aanvalle.

   Sien gerus die Engelse riglyne oor "perfect article guidelines" en ons
   eie beleid rakende neutrale standpunt. Gesamentlik kan hierdie tekste u
   help om 'n verdedigende skryfstyl te handhaaf en ook u eie partydigheid
   in u artikels en besprekings te beperk.

[wysig] Stap 1: Praat met die betrokke persone

   Die eerste stap in die beslegting van enige geskil is om die oorsaak
   van die konflik op die betrokke gebruikersbesprekingsblad te bespreek.
   Persoonlike konfliksituasies word slegs op gebruikersbesprekingsbladsye
   bespreek en nie op artikels se besprekingsbladsye nie. Wanneer u 'n
   onderwerp bespreek, bly rustig en moenie persoonlike aantygings maak
   nie. Neem die ander persoon se perspektief en standpunt in ag en
   probeer 'n middeweg vind. U kan aanneem dat die betrokke partye in
   goedertrou optree, tensy u duidelike bewyse van die teendeel het.

   In hierdie stadium van die beslegting, en ook dwarsdeur die hele
   proses, is die bespreking met ander partye nie slegs 'n formaliteit wat
   u moet afhandel voor u na die volgende stap gaan nie. As u nie probeer
   om 'n gesprek in goedertrou voort te sit nie, sal dit meebring dat u
   die konflik vererger, pleks van om dit op te los. Dit sal ook meebring
   dat ander minder simpatiek teenoor u standpunt is en kan selfs keer dat
   die latere stappe van geskilbeslegtig effektief voltooi word. As u
   egter volhou met bespreking en ernstige onderhandeling tussen die
   betrokke persone, al slaag u nie dadelik nie, sal ander persone kan
   sien dat u daarin belangstel om 'n oplossing te vind wat by die
   Afrikaanse Wikipedia se riglyne pas en ook ander mense se standpunte in
   ag neem.

[wysig] Stap 2: Skep afstand tussen u en die probleem

   'n Eenvoudige oplossing vir enige argument is bloot om die argument te
   beëindig: u kan dit doen deur die betrokke artikel/gesprek tydelik te
   verlaat. Sodoende kry die betrokke partye kans om te kalmeer en na te
   dink voor hulle weer aan die gesprek deelneem. U kan ook 'n
   onpartydige, neutrale bydraer vra om sy mening te lug: dit is veral
   behulpsaam wanneer u verskil van 'n nuweling, wat miskien nie vertroud
   is met die beleid en kultuur van die Afrikaanse Wikipedia nie. Intussen
   kan u op ander artikels konsentreer waar u wel 'n opbouende bydrae kan
   lewer. U kan egter gerus enige vrae wat op u besprekingsblad gestel
   word, beantwoord, maar wanneer dit oor die inhoud van 'n spesifieke
   artikel handel, kan u voorstel dat die bespreking op die betrokke
   artikel se besprekingsblad geplaas word. Sodoende is alle tersaaklike
   inligting rakende die artikel, altyd op een plek.

   Bedink en beskou dinge op die lang termyn. Moontlik sal u naderhand na
   die artikel terugkeer met 'n vars perspektief aangaande die
   oorspronklike geskil. Moontlik het die probleme hulself (of met hulp)
   intussen opgelos en die gebruiker van wie u verskil het, het na 'n
   ander artikel aanbeweeg. Die artikel sal bly ontwikkel en u kan wel
   ander bydraers teëkom wat ook hul eie menings het, indien die vraagstuk
   weer te voorskyn kom.

[wysig] Verdere geskilbeslegting

   As die bogenoemde stappe misluk, kan u probeer om die geskil deur een
   van die volgende metodes te besleg. Watter metodes u kies (en in watter
   volgorde), sal afhang van die aard van die geskil en die voorkeure van
   die betrokke persone.

[wysig] Bespreek met derde partye

   Wikipedia werk deur die bereiking van konsensus. Om konsensus te bereik
   oor 'n betwiste onderwerp, kan dit nodig wees om meer persone te
   betrek.
     * Versoek kommentaar en menings van ander bydraers. Die versoek kan
       in die Geselshoekie gedoen word, maar kommentaar moet wel op die
       betrokke besprekingsbladsye gelewer word.

   As u dan nog nie tot 'n wapenstilstand gekom het nie, moet u dit
   dadelik in werking stel. Voortdurende teenstrydige wysigings sal die
   geskil net vererger. Dit is ook iets om in gedagte te hou wanneer u
   buitestaanders om hulp vra, aangesien 'n artikel waarvan die inhoud
   gedurig verander hulle slegs sal verwar en keer dat hulle die saak
   regverdig kan oorweeg. Indien 'n redigeringsoorlog uitbreek en die
   betrokke partye weier op te hou, is dit raadsaam om 'n administrateur
   te nader en te vra dat die bladsy tydelik beskerm word teen enige
   wysigings.

[wysig] Informele bemiddeling

   Soms word dinge 'n bietjie netelig en kan dit nuttig wees om 'n paar
   koel koppe te vra om te kom inloer en hulp te verleen. Sommige bydraers
   wat 'n derde mening gee of antwoord op versoeke om kommentaar, kan
   gewillig wees om as bemiddelaar op te tree, indien versoek.

[wysig] Formele bemiddeling

   Plaas 'n versoek om bemiddeling in die Geselshoekie. Bemiddeling is 'n
   vrywillige proses waarin 'n neutrale, onbetrokke persoon die betrokke
   partye help om 'n oplossing te vind wat by almal aanklank sal vind.
   Wanneer u aansoek om bemiddeling doen, moet u egter kan bewys dat u
   reeds die genoemde stappe ter beslegting van die geskil probeer het en
   dat alle betrokke partye ingestem het tot 'n bemiddelaar as die enigste
   uitweg. Bemiddeling kan nie plaasvind wanneer enige van die betrokke
   partye nie instem om aan die bemiddelingsproses deel te neem nie.
   Kategorie: Wikipedia

