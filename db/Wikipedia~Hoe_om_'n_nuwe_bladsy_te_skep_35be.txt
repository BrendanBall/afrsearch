Wikipedia:Hoe om 'n nuwe bladsy te skep


   Alle nuwe gebruikers wil natuurlik weet hoe om 'n nuwe bladsy te skep.

   Daar is verskillende maniere om nuwe artikels te skep:
    1. Soos jy deur bestaande artikels lees, kan daar skakels wees wat wys
       na artikels wat nog nie bestaan nie. Dit word aangedui met 'n rooi
       skakel of met 'n vraagteken (hierdie gedrag kan by "voorkeure"
       bepaal word). Deur op so 'n skakel te kliek, sal jy geleentheid kry
       om die nuwe artikel te skep. Onthou om eers te kliek op Wys
       voorskou om te sien hoe die resultaat gaan lyk.
    2. Om 'n splinternuwe artikel te skep waarvoor daar nie 'n skakel is
       nie, kan so 'n skakel in 'n verwante artikel bygevoeg word. So word
       die verbindings tussen die artikels ook bewerkstellig. Doen dit
       deur 'n bestaande artikel te redigeer en die skakel by te voeg.
       Kliek op Wys voorskou, en as alles mooi lyk, Stoor bladsy.
    3. Om 'n artikel te skep sonder om 'n bestaande bladsy te redigeer,
       wysig jou gebruikerblad of die Sandput en skep 'n skakel soos hier
       bo. Wys voorskou sal dan 'n skakel wys waarop gekliek kan word,
       sonder dat dit nodig was dat 'n ander bladsy gewysig moes word. Dan
       hoef 'n mens nie die verwysingsbladsy te stoor nie.
    4. Nog 'n maklike metode om 'n artikel te skep sonder om 'n bestaande
       bladsy te redigeer is om die naam van die ongeskepte artikel in die
       soek-blokkie in te tik en dit dan te soek. 'n Rooi skakel sal
       verskyn in die boodskap wat verskyn. Deur op die rooi skakel te
       kliek, sal u geleentheid kry om die nuwe artikel te skep.

     * Nog 'n manier is om die adres in jou webblaaier direk te wysig, met
       byvoorbeeld

http://af.wikipedia.org/wiki/Nuwe_artikel_se_naam

   Die laaste drie metodes is nie noodwendig die beste nie aangesien dit
   kan aanleiding gee tot wees-artikels (artikels waarna daar nie verwys
   word nie). Hierdie artikels sal dus nie so maklik bruikbaar wees vir
   iemand wat die ensiklopedie besoek nie.

   Let wel!. Dit is nie toelaatbaar om werk wat deur kopiereg beskerm word
   hier te plaas of te vertaal nie. Kry eers toestemming van die
   kopiereghouer en noem dat dit hier onder die GNU Free Documentation
   License versprei sal word.

   'n Paar gedagtes:
     * Soek eers om te kyk of iemand anders reeds aan iets soortgelyk
       gewerk het. Die artikel wat jy wil skryf is dalk reeds begin onder
       'n effens ander of sinonieme naam.
     * Dit is heeltemal wettig om artikels van ander tale hier by
       Wikipedia te vertaal. Moenie nalaat om die bronnelys ook hier te
       plaas nie. Noem die bronartikel ook in jou bronnelys.
     * Dis nie altyd nodig om groot volledige artikels te skep nie.
       Alhoewel dit natuurlik die beste is, kan artikels ook maar
       stuksgewys geskryf word. 'n Kort, akkurate artikel is beter as niks
       en is 'n goeie fondasie om vanaf te werk.
     * As jy wettiglik die werk van ander mag gebruik (werke waarvoor
       kopieregbeskerming verby is, publieke domeinmateriaal, ens.), doen
       dit gerus. Vra gerus mense om hulle werk aan Wikipedia te skenk,
       maar onthou om ons lisensievoorwaardes baie duidelik te stel. Werk
       onder kopieregbeskerming kan nie hier bygedra word nie.
     * Skryf op 'n manier wat ander inspireer om ook by te dra. Skep gerus
       skakels na sinvolle onderwerpe, al bestaan die teikenartikels nog
       nie. Te veel skakels kan natuurlik die leesbaarheid bemoeilik.
     * Onthou dat niemand 'n artikel "besit" nie. Elke artikel moet ons
       elkeen se trots wees, maar daar is geen alleeneienaarskap nie. Ons
       almal werk saam. Meeste sal seker wel 'n bietjie ruimte gee terwyl
       iemand nog besig is om 'n artikel te vertaal - maar moenie
       ontmoedig voel as iemand dadelik inspring en begin help met jou
       nuwe bydrae nie.
     * Lees gerus mettertyd deur ons Beleid. Dit sal help dat jy nie te
       veel op ander se tone trap nie, maar jy hoef nie alles te lees
       voordat jy begin nie. Daar is wel nuttige skryf- en stylwenke,
       waarvan die belangrikste seker ons beleid van neutrale oogpunt is.
       In die Engelse dokumentasie word hierdie gereeld afgekort met NPOV
       (Neutral point of view).

[wysig] Sien ook

     * Starting a new page by meta.wikipedia.org

