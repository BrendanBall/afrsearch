Wikipedia:Kategorisering


   Hier volg 'n voorgestelde kategoriseringsbeleid vir die Afrikaanse
   Wikipedia. Die beleid is doelbewus kort, anders as die uitgebreide
   Engelse beleid wat meerdere bladsye beloop. As u vraag nie hier
   beantwoord word nie, kyk gerus na die Engelse beleid vir 'n oplossing
   of besoek die Besprekingsblad. Voorstelle vir die veranderings of
   byvoegings tot die beleid kan ook daar gemaak word.

   Inhoud

        * 1 Hoekom kategorieë?
        * 2 Algemene riglyne:
        * 3 Hoe nou nou?
        * 4 Naamkeuse
        * 5 Onthou

[wysig] Hoekom kategorieë?

   'n Kategoriseringstelsel is 'n geordende manier waarop al die artikels
   in die Afrikaanse Wikipedia deursoek kan word deur gebruikers en
   besoekers op soek na inligting, selfs al weet hulle nie of die
   inligting bestaan nie, of wat die betrokke artikel se naam is nie. Dit
   is dus altyd belangrik om gebruikersvriendelikheid in gedagte te hou
   wanneer aan die huidige kategoriestelsel gewerk word.

   Elke artikel behoort tot ten minste een kategorie te behoort.
   Kategorieë is hoofonderwerpe wat moontlik van nut is vir iemand wat die
   artikel lees en op soek is na soortgelyke artikels.

   Byvoorbeeld:

          Artikel: "Tafelberg"
          Nuttige kategorieë: "Berge van Suid-Afrika", "Kaapstad"
          Onnutige kategorieë: "Plekke in Suid-Afrika", "Berge wat begin
          met K"

[wysig] Algemene riglyne:

     * Dit is waarskynlik dat 'n artikel tot meer as een kategorie sal
       behoort. Bly egter binne perke, die effektiwiteit van 'n
       kategoriestelsel verminder hoe meer kategorieë aan 'n artikel
       toegewys word.
     * Slegs die nou kategorie moet vermeld word. Dus slegs
       "Suid-Afrikaanse dorp" en nie "dorp" ook nie. "Eiffeltoring" is
       weer onder "Torings" gekategoriseer en hoef dus nie weer onder
       "Argitektuur" gekategoriseer te word nie.
     * Dit word aanbeveel om te kyk na die formaat van reeds bestaande
       kategorieë voor 'n nuwe een geskep word. Die geskiedenis van 'n
       land word byvoorbeeld altyd gekategoriseer as "Geskiedenis van X".
     * Behou neutraliteit met kategorisering. Vra jouself af of dit
       miskien kontroversieel of beledigend sal wees om sekere artikels in
       sekere kategorieë te plaas of 'n kategorie 'n sekere benaming te
       gee. 'n Kategorie soos "hoere" is kru en onvanpas, terwyl
       "prositute" of "sekswerkers" 'n beter opsie sal wees. Waar
       moontlik, gebruik ook eerder 'n neutrale geslagsvorm, bv.
       "monarge", in plaas van "konings" en "koninginne".
     * Vra as jy nie weet nie of onseker is.

[wysig] Hoe nou nou?

   Artikels moet so nougeset as moontlik gekategoriseer word. Dus eerder
   "Suid-Afrikaanse dorpe" as "dorpe". Hou egter ingedagte dat die
   Afrikaanse Wikipedia nog klein is en dat kategorieë met slegs een of
   twee artikels sleg vertoon. Die kategorie "Afghanistan", bv., bevat
   slegs drie artikels, dus sal dit oorbodig wees om 'n kategorie soos
   "Museums in Afghanistan" te skep, indien daar 'n artikel sou wees wat
   tot die kategorie behoort. In so 'n geval is dit beter om die artikel
   in die hoofkategorie (in die geval "Afghanistan") te laat.

[wysig] Naamkeuse

   Vir die riglyne vir die kies van titels vir artikels, sien
   Wikipedia:Titelriglyne. Heelwat daarvan sal ook relevant wees vir
   kategorieë. Daar is egter verskille tussen kategorieë en artikels, of
   sake wat net relevant is tot kategorieë, en dié word dus hier bespreek:
     * Vakgebiede: as jy nie kennis oor 'n sekere vakgebied besit nie, is
       dit beter om iemand wat weet te vra, of die kategorisering aan
       hulle oor te laat.
     * Alhoewel artikelname in die enkelvoud is, bv. "Digter", "Rivier",
       gebruik ons, waar vanpas, meervoude by die benaming van kategorieë,
       bv. "Digters", "Riviere".
     * Gebruik sinskas, d.w.s. gebruik slegs 'n hoofletter aan die begin
       van die kategorie en aan die begin van name en nie aan die begin
       van elke woord in die kategorie nie. Dus "Politieke figure" en nie
       "Politieke Figure nie", maar wel "Geskiedenis van Sjina".
     * Vermy afkortings.
     * Mense word volgens nasionaliteit en beroep gekategoriseer: bv.
       "Skotse digters", maar nie "Natalse filosowe" nie.
     * Moenie kategorieë verdeel in "huidige" of "destydse" subkategorieë
       nie: bv. "Destydse kinderfilmsterre" of "Huidige
       Springbokrugbyspelers".

[wysig] Onthou

   Elke reël het sy uitsondering.

