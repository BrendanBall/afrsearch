Wikipedia:Neutrale standpunt-riglyne


          Neutrale standpunt, is 'n amptelike beleid van Wikipedia.

   Elke mens het sy eie siening of standpunt oor enige saak. Al sien 99%
   van die wêreld se mense dinge presies soos u dit insien, bly dit steeds
   moontlik dat daar baie ander sienswyses kan bestaan wat redelikerwys
   gehuldig kan word. 'n Voorbeeld hiervan is oor wat dit beteken om
   liberaal te wees. Sommige mense reken dat dit 'n politiese uitgangspunt
   beskryf wat beteken dat die regering aktief moet ingryp om sosiale
   regverdigheid te verseker, terwyl ander die teenoorgestelde mening
   huldig, naamlik dat om liberaal te wees beteken dat 'n mens daarna
   strewe om indiwiduele vryheid te maksimeer en die rol van die regering
   so klein as moontlik probeer hou. Die vraag is nou kan 'n sinvolle
   artikel beide sulke standpunte jeens die begrip Liberalisme erken? Die
   antwoord is ja en die doel van die artikel is om aan u te toon hoe die
   doelwit bereik kan word.

   Inhoud

        * 1 Eerstens: Onderhandel neutraliteit met andere
        * 2 Woordeienaarskap
        * 3 Toeskrywing en aanhaling
        * 4 Neutrale bewoording
        * 5 Aantygings
        * 6 Sinspeling / verdagmaking
        * 7 Vooroordeel in toeskrywing: Let op jou nuanses
        * 8 Spasie en balans
             + 8.1 Onderdruk van inligting
             + 8.2 Kennis

[wysig] Eerstens: Onderhandel neutraliteit met andere

   Die eerste element wat aangespreek moet word tydens die onderhandeling
   van kwessies waar vooroordeel bestaan is om te erken dat u 'n standpunt
   het en dan te probeer verstaan wat die oorsprong is van daardie
   siening. Soms is die eerste vertrekpunt 'n kwessie van, "Maar almal wat
   ek ken glo dit". Wanneer u egter saam met iemand anders saamwerk aan
   die skryf van 'n artikel wat 'n anderste mening huldig is dit baie
   belangrik om bewyse ter stawing te kan lewer. Dit sluit nie net bewyse
   ter stawing van u siening nie maar ook bewyse van hoeveel ander mense u
   sienswyse deel en wie hulle is. Inligting soos dié stel medeskrywers en
   deelnemers aan gesprekke in staat om praktiese besluite te maak. Dit
   sluit in kwessies soos of 'n sekere sienswyse eerste genoem word of dat
   beide sienings dieselfde gewig moet dra in die artikel. Verder kan daar
   ook besluit word dat sekere sieninge in 'n verskillende artikel
   tuishoort en dan oor die titel wat sodanige artikel behoort te dra.

[wysig] Woordeienaarskap

   'n Algemene geskilpunt vir uitgerekte Neutrale Standpuntdebatte is die
   geloof dat 'n sekere groep "besitreg" op 'n woord het en daarom die
   alleenreg het om dit te definieer:

          "Die woord liberalisme is deur politieke filosowe bedink.
          Politieke filisowe is die kenners van liberalisme en nie één van
          hulle glo dat liberalisme dieselfde ding is as libertynisme
          nie."

   Die feit bly egter staan dat baie woorde veelvuldige betekenisse kan
   hê. Dit kan wees dat 'n woord 'n anderse betekenis in 'n ander konteks
   kan verkry, of dat verskillende groepe verskillende bedoelinge het
   wanneer hulle 'n woord gebruik. Die feit dat die regsgesinde Russiese
   nasionalistiese party die Liberale Demokratiese Party genoem word, maak
   nie sin as die normale verklarings van die woord in 'n woordeboek in ag
   geneem word nie. Die oorspronklike Liberale se standpunte wanneer dit
   opgeweeg word teen die verklarings in 'n woordeboek maak egter ook nog
   minder sin. In 'n ensiklopedie verdien die idees waarin baie mense glo
   of eens op 'n tyd in geglo het om respekvol hanteer te word. Baie van
   die probleme kan opgelos word deur gebruik te maak van 'n meganisme wat
   ons gebruik om dubbelsinnigheid aan te spreek.

   Terselfdertyd beteken die feit dat u verskil met die manier hoe 'n
   woord gebruik word of gedefinieer word nie outomaties dat daar 'n
   neutraliteitsprobleem bestaan nie. U moet ook verseker dat u aansprake
   oor alternatiewe gebruike beide beduidend en bewysbaar is deur van die
   nodige toeskrywings en aanhalings gebruik te maak.

[wysig] Toeskrywing en aanhaling

   'n Toeskrywing spesifiseer wie 'n sekere aanspraak ondersteun. In die
   voorbeeld:

          "Die meeste Afrikaanse musikante beskou Anton Goosen as die
          vader van Afrikaanse popmusiek" soos aangetoon in 'n
          meningspeiling deur De Kat tydskrif (fiktiewe voorbeeld).

   word die aanspraak dat Anton Goosen as die vader van Afrikaanse
   popmusiek beskou word, aan die "meeste Afrikaanse musikante"
   toegeskryf.

   'n Aanhaling dui aan die leser waar hulle kan soek om te bevestig dat
   die aanspraak juis is. Die onderstreepte gedeelte in die bostaande
   voorbeeld verteenwoordig die aanhaling (wat byvoorbeeld die naam en/of
   skakel kan wees van/na 'n betroubare publikasie wat hierdie data
   bevat).

   Gebruik omsigtigheid met veralgemeende toeskrywings ("Kritici sê...").
   Hierdie soort toeskrywings moet liefs vermy word aangesien dit
   aansprake minder onduidelik of -omstrede kan laat lyk as wat hulle in
   werklikheid is. Oor die algemeen moet u probeer om so spesifiek as
   moontlik wees wanneer u 'n aanspraak aan iemand toeskryf.

   Sien: wikipedia:Haal bronne aan, Wikipedia:Verifieerbaarheid

[wysig] Neutrale bewoording

   Aansprake met 'n neutale bewoording bevat gewoonlik 'n nouer
   weerspieëling van die waarheid as dit objektief beskou word. Een so 'n
   voorbeeld is:

          "In 1989 het Drs. Stanley Pons en Martin Fleischman van die
          Universiteit van Utah die wêreld geskok deur bekend te maak dat
          hulle 'n manier ontdek het om energie op te wek uit kernfusie
          wat naby aan kamertemperatuur plaasvind."

   Baie min wetenskaplikes glo dat Pons en Fleischmann se verslag akkuraat
   was en nog minder dat die aansprake verantwoordelik was en daar sou
   waarskynlik min mense wees wat die aanspraak in die vorige sin sou
   betwis. "[...] die wêreld geskok [...]" is egter waarskynlik meer
   dramaties gestel en minder akkuraat as sou die stelling as volg gelees
   het: "[...] die wetenskaplike gemeenskap [...]" geskok. Dit is maar een
   voorbeeld van hoe moeilik dit soms kan wees om 'n artikel werklik
   objektief te bewoord.

   'n Politieke voorbeeld is die status van die stad Jerusalem. Die
   regering van Israel beskou die stad as die land se hoofstad, maar baie
   ander regerings erken dit nie as sulks nie en het selfs so ver gegaan
   as om hulle ambassades elders in te rig. Geskille oor die status van
   die stad het warm debatte op die Engelse Wikipedia ontlont. Die feite
   hierbo gestel kon almal egter mee ooreenstem. Die oplossing is dus, Bly
   by die feite.

   Wanneer 'n feit nie algemene kennis is nie of as die inligting oorgedra
   word 'n subjektiewe oordeel verteenwoordig, soos die resultaat van 'n
   spesifieke meningspeiling, behoort die inligting toegeskryf en
   aangehaal word.

[wysig] Aantygings

   Toeskrywing en aanhaling is veral belangrik waar aantygings teen 'n
   persoon gemaak word. Beskou die aantyging "Michael Jackson is 'n
   kindermolesteerder". 'n Goeie manier om so 'n situasie te hanteer kan
   as volg daar uitsien:

          "Die seun se ma het Jackson beskuldig dat hy sy bed met die seun
          gedeel het en dit 'kindermolestering' genoem"

   Dit verteenwoordig 'n beter beskrywing van die feite aangesien die deel
   van 'n bed met 'n kind nie dieselfde beteken as "kindermolestering" in
   die meeste mense se oë nie, al sou die meeste mense saamstem dat dit
   hoogs onvanpas is. As "kindermolestering" egter in die pers genoem word
   en dit nuus word, moet dit nie uitgelaat word nie. Die oplossing is
   soos met ander omstrede aansprake om die aantyging in aanhalings te
   stel en te identifiseer wie dit gesê het. Die bewoording is veral baie
   sensitief hier, wees dus versigtig en bewus daarvan dat baie aantygings
   dikwels nie die volle waarheid weerspieël of heeltemal ongegrond is
   nie. Mense wat beskuldigings maak mag dalk bewyse hê vir 'n oortreding,
   maar kan nogtans oordrewe bewoording gebruik.

   In gevalle waar regsaksies nog aan die gang is, moet u veral versigtig
   wees. Om verslag te doen oor wat gesê is, is aanvaarbaar, maar dit is
   onvermeidelik dat daar tydens hofgedinge sterk stellings gemaak kan
   word en misleidend kan wees as dit buite konteks gebruik word. Probeer
   om 'n stelling te balanseer soos in die geval waar verslag gedoen word
   oor stellings wat tydens die Michael Jackson hofsaak gemaak is:

          "Phillip LeMarque het beweer dat hy Jackson met sy hand op
          Culkin se broek gesien het toe die twee videospeletjies gespeel
          het... Culkin het egter die aantygings van molestering as
          "absoluut belaglik" afgemaak en gesê dat niks onbehoorliks
          plaasgevind het nie."

   Valse aantygings is vanselfsprekend onregverdig en nie neutraal nie,
   dus as u vermoed dat 'n aantyging oneerlik is, probeer om dit te
   "neutraliseer". Ongelukkig is dit dikwels moeilik om oneerlikheid te
   bewys sonder 'n erkenning aan die kant van die beskuldiger. Die beste
   manier om dit te hanteer is om betroubare bronne wat die kwessie
   aanspreek te raadpleeg en die bespreking aan hulle toe te skryf. Maak
   seker dat alle kante van enige debat aangespreek word om te verseker
   dat 'n artikel neutraal bly. Verskaf die feite aan die leser sodat
   hulle self kan besluit.

          "Die seun se moeder het Jackson daarvan beskuldig dat hy sy bed
          met die seun gedeel het en dit 'kindermishandeling genoem'. Joe
          Blow van die Foo Daily News het voorgestel dat daar 'n
          geldmotief agter die aantygings skuil, die moeder se prokureur
          het hierdie aanspraak egter ontken."

   Dit is omtrent die beste wat 'n mens kan doen. Dit is nie neutraal om
   byvoorbeeld te sê: "Natuurlik lieg sy in alle waarskynlikheid" nie.

[wysig] Sinspeling / verdagmaking

   'n Sinspeling of verdagmaking mag onskuldig klink maar is 'n kragtige
   middel en die misbruik daarvan is 'n algemene manier waarop vooroordeel
   ingevoeg word.

          Die minister is daarvan beskuldig dat hy rugraatloos is en nie
          gewillig is om die gewapende magte te gebruik om ons regte te
          verdedig nie. Hy het verlede maand erken dat hy links skryf.

   Om die feit te noem dat die minister sy linkerhand gebruik om te skryf
   impliseer dat dit relevant is. Die gevolg van die nabymekaarstelling
   van anders neutrale stellings is dat vooroordeel aangemoedig word,
   veral die vooroordeel wat glo dat alle linkshandige mense lamsakkig
   (d.w.s. rugraatloos) is. Sinspelings van die aard sal waarskynlik
   klagtes uitlok. Moet hulle asseblief nie gebruik of toelaat nie.

[wysig] Vooroordeel in toeskrywing: Let op jou nuanses

   Dit is ook moontlik om u eie vooroordele in te voeg selfs al word
   stellings aan ander toegeskryf. Neem byvoorbeeld:

          "Duane Gish het gesê dat die Aarde en sy lewende skepsels deur
          God geskape is."

   Opsigself is hierdie 'n neutrale stelling. Maar wat sou gebeur as die
   woord, "gesê" vervang word met:
     * verduidelik
     * aangedui
     * uitgewys
     * beweer
     * voorgestel

   Die woorde verskillende gevoelswaardes/bybetekenisse wat vooroordeel
   kan invoer. Wanneer woordkeuses gemaak word stel uself voor hoe die sin
   deur iemand met 'n ander sienswyse gelees sal word en kies versigtig.
   Gewoonlik is woorde soos "gesê", "geskryf" of "vermeld" veiliger as
   hulle vanpas is.

   Vir meer woorde/terme om na op te let, sien Wikipedia:Woorde om te
   vermy.

[wysig] Spasie en balans

   'n Artikel kan neutrale bewoording hê maar steeds belangrike standpunte
   uitlaat. So 'n artikel behoort hanteer te word as 'n artikel wat nog
   onvoltooid is en daarom nie 'n neutrale standpunt weerspieël nie eerder
   as 'n stuk onomkeerbare propaganda. Dit kan wees dat 'n skrywer slegs
   een standpunt opper omdat dit die enigste een is waarmy hy/sy vertroud
   is. Die oplossing hier is om byvoegings te maak tot die artikel, nie om
   dele te verwyder nie.

   Verskillende standpunte verdien nie almal dieselfde hoeveelheid spasie
   nie. Artikels behoort belangwekkend te wees om die aandag van lesers te
   trek. In 'n ensiklopediese artikel behoort sulke idees ook belangrik te
   wees. Die hoeveelheid spasie wat 'n standpunt verdien hang af van sy
   belangrikheid en hou interresant die verduidelikings van sodanige
   standpunte is.

[wysig] Onderdruk van inligting

   'n Algemene manier om vooroordeel in te voer is deur die eensydige
   keuse van inligting. Inligting kan aangehaal word om een standpunt te
   ondersteun, terwyl sommige belangrike inligting wat dit teenstaan
   uitgelaat of selfs verwyder word. Op hierdie manier word die volle
   omvang van standpunte oor 'n onderwerp nie regverdig weerspieël word
   nie of versteek word terwyl daar nog steeds aan die
   bevestigbaarheidsvereistes voldoen word. Onthou dat verifieerbaarheid
   slegs een van Wikipedia se beleidstellings is rondom die bou van
   artikels. Die ander twee is Neutrale Standpunt en Geen oorspronklike
   navorsing. Daar moet aan al drie hierdie vereistes voldoen word
   alvorens 'n artikel beskou kan word as sou dit voldoen aan die
   vereistes.

   'n Paar voorbeelde van maniere waarop skrywers onwetend of doelbewus 'n
   onderwerp op 'n onbillike manier kan aanbied:
     * Bevooroordeelde of selektiewe verteenwoordiging van bronne, bv:
          + Om te verduidelik waarom bewyse 'n sekere standpunt
            ondersteun, maar dan bewyse wat alternatiewe standpunte
            ondersteun weg te laat.
          + Om een mening verhewe bo ander te laat voorkom deur die
            weglaat van sterk punte met verwysings ter ondersteuning
            daarvan. Deur 'n standpunt slegs met swakker argumente ter
            ondersteuning van alternatiewe standpunte te vergelyk.
            (strooiman redenasie)
          + Deur nie 'n standpunt toe te laat om dit self te laat geld nie
            of om dit in woorde te stel wat die teenstanders daarvan sou
            gebruik.
     * Deur te skryf asof een gegewe sienswyse die "regte" een is en voor
       te gee dat ander sienswyses min gewig dra
          + Die weglaat van beduinde verwysbare inligting wat 'n
            minderheidsargument ondersteun, met die argument dat dit
            waarop aanspraak gemaak word nie geloofwaardig is nie.
          + Die ignoreer of weglaat van beduinde sienswyses, navorsing of
            inligting van betekenisvolle bronne wat gewoonlik as
            geloofwaardig en bevestigbaar beskou kan word in Wikipedia
            terme.
          + Die versteek van relevante inligting oor bronne of die
            erkenning wat sodanige bronne geniet wat benodig word om
            standpunte op 'n regverdige grondslag te beoordeel.

   Dus is bevestigbaarheid (verifieerbaarheid), behoorlike aanhalings en
   neutrale bewoording nodig maar nie voldoende om 'n Neutrale Standpunt
   te verseker nie. Dit is belangrik dat die verskeie standpunte aangaande
   die onderwerp en die onderwerp in sy geheel op 'n gebalanseerde manier
   aangebied word en dat elkeen opgesom word soos die voorstanders van
   daardie standpunt dit sou doen tot die beste van hulle vermoë.

[wysig] Kennis

   Oor vele wetenskaplike, tegniese of sosiale probleme kan verskillende
   menings gehuldig word deur kenners op die gebied. Wikipedia behoort
   alle standpunte te rapporteer; dit behoort egter in verhouding gedoen
   te word tot die geloofwaardigheid van die kenners wat die verskeie
   standpunte huldig.

   Die dekking van 'n standpunt behoort ook rofweg verband te hou met die
   aantal kenners wat elke standpunt ondersteun. Standpunte wat deur 'n
   betekenisvolle minderheid gehuldig word moet ook ingesluit word, maar
   behoort nie meer of net soveel dekking as die meerderheidsiening te
   geniet nie. Deur dit te doen kan die mate van omstredenheid oordryf
   word. Standpunte wat deur 'n baie klein minderheid gehuldig word kan
   moontlik nie insluiting regverdig nie.

   Een mate van 'n standpunt se belangrikheid is die geloofwaardigheid van
   die kenners wat die standpunt huldig. Wat maak 'n kenner geloofwaardig?
   Sommige oorwegings sluit in:
     * Die reputasie van die kenner, die reputasie van die tradisie waarin
       hy/sy werk, die reputasie van die groep of instelling vir wie die
       kenner werk
     * Die uitlate waar die kenner sy standpunte bekend maak (d.w.s.
       Akademiese joernale met eweknie oorsig of 'n eie opinie wat
       gepubliseer word sonder oorsig of 'n selfgepubliseerde werk)
     * Of die kenner die algemeen erkende metodes gebruik wat in sy
       vakgebied geld of heeltemal verskillende tegnieke.
     * Of die kenner se spesialisasie ooreenstem met die onderwerp onder
       oorweging
     * Of die kenner reageer op kritiek aldan nie
     * Of die kenner geloofwaardige ondersteuning geniet vir sy/haar
       aansprake
     * Of die kenner se standpunt in 'n afsonderlike artikel tuishoort
       (bv., ewolusie teenoor skeppingsleer)

   'n Idee se gewildheid alleen bepaal met ander woorde nie sy
   belangrikheid nie. Min mense mag dalk weet dat dit waarin hulle glo
   verkeerd is, maar soms is dit omdat hulle onbewus is van die bewyse
   daarteen. As u self nie 'n kenner is oor 'n onderwerp nie, kan u gevoel
   dat 'n artikel bevooroordeeld is onbetroubaar wees. Wees dus oop vir
   ander sieninge en vra ander vir bewyse ter stawing.

   Standpunte wat min water dra by die kenners maar tog baie gewild is by
   die publiek behoort as sulks gerapporteer te word. Dit wil sê, ons
   behoort die standpunt en sy gewildheid bekend te maak, maar ons moet
   ook die mening wat deur die oorgrote meerderheid kenners gehuldig word
   op soortgelyke wyse bekendstel. 'n Voorbeeld is die geloof in
   sterrewiggelary wat as irrasioneel en vals beskou word deur die
   oorgrote meerderheid wetenskaplikes en sterrekundiges.

