Wikipedia:Skakel


   'n Skakel is 'n stukkie teks (of miskien 'n prentjie) wat mens na 'n
   ander artikel neem as mens daarop klik. Skakels is wat afsonderlike
   bladsye in Wikipedia (en inderdaad die WWW) aan mekaar verbind. As
   sodanig is dit dus duidelik dat die oordeelkundige gebruik van skakels
   belangrik is vir ons. Vir volledige inligting aangaande skakels, sien
   gerus die Engelse bladsy daaroor.

[wysig] Hoeveel skakels?

   Die keuse van watter teks as skakels gemerk word, berus by elke
   bydraer. Te min skakels maak Wikipedia minder samehangend en verlaag
   die kans dat iemand sal bly omdat 'n verwante artikel interessant lyk.
   Rooi skakels (skakels na artikels wat nog nie bestaan nie) moedig ook
   bydraers aan om iets te skryf sodat die skakel wel na 'n artikel wys.

   Omdat skakels egter anders vertoon as ander teks, bemoeilik dit
   waarskynlik lees so effens. Iets soos "Hansie slim berg wil klim" is
   natuurlik nie sinvol nie. Besluit watter skakels in die konteks van die
   artikel vir 'n leser nuttig of interessant sal wees, en merk die eerste
   voorkoms van die term (of verwante verbuiging) as 'n skakel deur dit as
   volg te merk:
[[skakelnaam]]

   Onthou dat iemand wat u teks lees, waarskynlik 'n artikel sal skep by
   die naam wat u merk. Hou dus die Titelriglyne in gedagte.

   In baie lang artikels kan dit dalk ook sinvol wees om 'n skakel by 'n
   latere voorkoms van 'n term te gebruik, sodat iemand nie te ver hoef
   terug te soek om die skakel te vind nie. Die gebruik van skakels in die
   vetgedrukte titel in die inleidingsin, bemoeilik waarskynlik lees, en
   so 'n skakel moet eerder uitgestel word indien moontlik.

[wysig] Skakels moenie verras nie

   Die doel van skakels is om verwante inligting eksplisiet met mekaar te
   verbind. Onsamehangende of onduidelike verbande is dus nie baie nuttig
   nie. Aangesien die vertoonde teks nie noodwendig ooreenstem met dit
   waarheen geskakel word nie, kan misleidende skakels maklik geskep word.
   Iets soos
Die krieketspeler [[ouderdom|tree af]].

   vertoon as tree af, maar skakel na ouderdom en sal moontlik 'n leser
   teleurstel. Iets soos
Die krieketspeler [[aftrede|tree af]].

   mag (afhangend van die konteks en omstandighede) dalk wel nuttig wees.

   Vermy die gebruik van meer as een skakel in 'n samestelling, aangesien
   'n leser moontlik nie sal sien dat dit na twee afsonderlike artikels
   wys nie. Kies eerder die teiken dat dit pas by die hoofdeel van die
   samestelling en/of verwys na die aparte sake elders in die sin. Gebruik
   gesonde oordeel.

   Onthou gerus: Voel vry en gaan jou gang

[wysig] Sien ook

     * Wikipedia:Titelriglyne
     * Wikipedia:Aanstuur

