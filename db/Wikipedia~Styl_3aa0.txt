Wikipedia:Styl


   Die styl van Wikipedia is juis om ensiklopedies van aard te wees. Dus
   word vol sinne, keurige en formele taal gebruik vir artikels. Wat
   spelling en skryfwyses betref, word die riglyne van die AWS gebruik
   sover as moontlik.

   Inhoud

        * 1 Artikeluitleg
        * 2 Syfers
        * 3 Datums
        * 4 Name
        * 5 Skryfwyse los en vas
        * 6 Sien ook

[wysig] Artikeluitleg

   Poog altyd om in die eerste sin (of twee, as dit moet) kortliks te sê
   wat die kernsaak is van die woord, persoon, datum, of saak. Meer
   oorsigtelike inhoud in die res van die inleiding is waarskynlik die
   geskikste. Gebruik verkieslik die naam van die artikel in vetdruk in
   die eerste sin. Gebruik altyd volsinne eerder as inskrywings wat soos
   woordeboekinskywings lyk. Alhoewel die artikel se titel waarskynlik 'n
   enkelvoudvorm aanneem, kan die titel gerus verbuig word om gemaklik in
   die sin in te pas. Noem gerus ook alternatiewe spellings of skryfwyse
   (hierdie is ook gepas in 'n ander alfabet, soos Arabies).

   Gebruik afdelings om inligting te orden, waar dit moontlik en sinvol
   is. 'n Geskiedenis-afdeling kan dalk eerder kom, met "Sien ook",
   "Bronnelys" en "Eksterne skakels" gewoonlik aan die einde. Plaas die
   kategorie-inligting en interwiki-skakels reg aan die einde van die
   dokument.

   Onthou om altyd u bronne aan te haal.

[wysig] Syfers

   Gebruik die desimale komma ",", duisende word gegroepeer met spasies "
   ": "2 801,256", "-25 830,1". Om seker te maak dat 'n lynbreuk nie by só
   'n duisende-breuk plaasvind nie, gebruik "&nbsp;" (sonder die
   aanhalingstekens). Die "nbsp" staan vir non-breaking space (wat dit
   dalk makliker maak om te onthou). Vir eerste bogenoemde voorbeeld tik
   mens dus:
2&nbsp;801,256

   Hierdie karakter is ook beskikbaar in die lys van spesiale karakters
   onder die redigeerarea. Deur daarop te klik behoort dit ook in die
   redigeervenster te verskyn.

[wysig] Datums

   Alhoewel die RFC 3339-formaat (jjjj-MM-dd) algemeen in Suid-Afrika as
   kort datumformaat gebruik word, is dit nie sinvol in
   ensiklopediesgeskrewe teks nie. Ons gebruik dus voluitgeskrewe datums,
   bv. 1 Junie 2001. Let wel, nie alle bladsye is al in hierdie formaat
   nie. Daar is bladsye in twee ander formate wat nog in sekere gevalle
   bygewerk moet word. Sien gerus Lys van historiese herdenkings. Die
   jjjj-MM-dd-formaat kan moontlik geskik wees vir lang lyste datums, maar
   elke geval sal apart oorweeg moet word.

[wysig] Name

     * Romeinse figure (byvoorbeeld keisers): gebruik die Latynse name
       eerder as die Engelse name.
     * Tale: gebruik "xxx" in plaas van "xxx taal" of "xxx (taal)" as
       titel; dit maak dit moontlik om eenvoudige skakels van die vorm
       "... word in [[Engels]] geskryf as ..." te maak, waarteenoor die
       ander vorm meer lomp is: "[[Engelse (taal)|Engels]]".
     * Alle titels word met 'n kleinletter geskryf, wat sir, lord, lady,
       kolonel, generaal, mnr. en adv. insluit.

[wysig] Skryfwyse los en vas

     * Skryf 'n eienaam en soortnaam as volg:
       Hoofletter+koppelteken+kleinletter, byvoorbeeld
       Vredenburg-hospitaal, Strandfontein-oord, Gill-kollege, buiten waar
       die vasgeskrewe vorm meer gebruiklik is, soos by die skryf van die
       name van damme, riviere, watervalle, panne, vlaktes en ander name
       van geografiese verskynsels.
     * Die name van die drie dele van die voormalige Kaapland is Wes-Kaap,
       Oos-Kaap, Noord-Kaap, NIE Weskaap, Noordkaap en Ooskaap nie.
     * Die korrekte skryfwyse van die provinsie wat eers Natal was, is
       KwaZulu-Natal (tot verder kennisgewing).
     * Twee streke en rigtings word vas geskryf: Noordwes (provinsie),
       suidwes (rigting), suidwestelike, noordweste ens.

[wysig] Sien ook

     * Wikipedia:Algemene spelfoute

