Wikipedia:Titelriglyne


   Eenvormigheid in die keuse van titels verhoog die kwaliteit van die
   ensiklopedie. Sien gerus die Engelse Wikipedia:Naming conventions.
   Hieronder word enkele hoogtepunte en uitsonderings genoem. Hierdie dien
   slegs as riglyne, maar behoort in meeste gevalle voldoende te wees.

   Inhoud

        * 1 Enkelvoud en meervoud
        * 2 Afrikaans
        * 3 Afkortings
        * 4 Hoofletters en kleinletters
        * 5 Spelling
             + 5.1 Transliterasie
             + 5.2 Vreemde karakters
        * 6 Lyste
        * 7 Dubbelsinnigheid
             + 7.1 Taalname
             + 7.2 Mensname
             + 7.3 Getalle
        * 8 Onderwerpe met meer as een korrekte titel
        * 9 Hoe gemaak met foutiewe titels?

[wysig] Enkelvoud en meervoud

   Gebruik enkelvoudvorme vir selfstandige naamwoorde, behalwe waar daar
   altyd na iets in die meervoud verwys word. Skep gerus 'n aanstuur vanaf
   die meervoudstitel. Gebruik dus Jood (nie Jode nie). Laat lidwoorde
   (die of 'n) weg., behalwe as dit byv. 'n deel van die titel van 'n boek
   is.

[wysig] Afrikaans

   Uit die aard van die saak gebruik ons die Afrikaanse naam van iets waar
   dit enigsins bestaan. Waar dit nie bestaan nie (of u nie bekend is
   daarmee nie) kan iets anders gebruik word. Aansture vanaf Engelse of
   ander algemeen gebruikte titels kan moontlik in party gevalle nuttig
   wees. Gebruik dus Withuis (nie White House nie), maar wel Luftwaffe.

[wysig] Afkortings

   Gebruik eerder die voluitgeskrewe weergawe van 'n naam as 'n afkorting
   of akroniem, behalwe in gevalle waar die afkorting die enigste algemeen
   gebruikte vorm is. Gebruik dus SASOL, maar nie RSA eerder as
   Suid-Afrika nie. Skep aansture vanaf alternatiewe name.

[wysig] Hoofletters en kleinletters

   Gebruik kleinletters vir opeenvolgende woorde, behalwe waar iets
   noodwendig met 'n hoofletter gespel word. Gebruik dus Republiek van
   Suid-Afrika en Paul Kruger maar Soedanese literatuur. Moenie vergeet
   van Afrikaanse reëls vir woordbou nie!

[wysig] Spelling

   In gevalle waar meer as een aanvaarde spelling bestaan, gebruik die
   heel algemeenste (soekenjins kan miskien help, maar kan ook misleidend
   wees). Ander faktore kan moontlik hier 'n rol speel. Daar is 'n
   voorkeur onder sommige in die gemeenskap vir meer tipies Afrikaanse
   spellings in gevalle waar daar 'n keuse is. Byvoorbeeld "tsoenami"
   eerder as "tsunami".

   Sorg altyd dat die spelling van die titel regdeur die artikel gebruik
   word.

[wysig] Transliterasie

   Neem kennis daarvan dat name in ander tale baie keer vaste maniere het
   om oorgespel te word in Afrikaans. Sien byvoorbeeld Cyrilliese alfabet.

[wysig] Vreemde karakters

   Anders as voorheen by die Engelse Wikipedia, kan ons wel alle
   UTF-8-karakters in titels gebruik. Hou egter in gedagte dat baie mense
   nie weet hoe om sulke karakters in te sleutel nie. In name met letters
   soos ê, æ, œ, þ, ð, ñ, ç, ensovoorts, maak 'n blad met die regtige
   spelling waar die bydrae staan, maar maak ook 'n aanstuurblad met 'n
   eenvoudige vorm van die spelling. Dit verbeter die toeganklikheid.
   Gebruik dus skêr, maar maak 'n aanstuur vanaf sker solank dit nie ander
   probleme sal skep nie.

   In artikels oor Egiptiese, Thai, Arabiese en ander sake/mense wat 'n
   ander alfabet gebruik, poog om die naam in die oorspronklike taal en
   skrif te toon in die artikel met 'n transkripsie. (Maar gebruik net die
   Latynse skrif vir titel van die blad.)

[wysig] Lyste

   Vir artikels wat slegs lyste is, gebruik altyd 'n artikelnaam wat begin
   met "Lys van". Sulke artikels is gewoonlik in Kategorie:Lyste en bevat
   min teks buite die lys.

[wysig] Dubbelsinnigheid

   Waar twee artikels dieselfde naam sou hê, gebruik die naam as artikel
   wat die dubbelsinnigheid verklaar (voeg ook die
   {{dubbelsinnig}}-sjabloon onderaan die artikel), en kies die name van
   die werklike artikels só dat daar 'n term in hakies volg wat die
   artikel onderskei (of gebruik 'n meer volledige vorm vir die naam).
     * Gebruik dus byvoorbeeld, Luxemburg (land), Luxemburg (provinsie),
       Luxemburg (stad)
     * In party gevalle kan 'n vollediger term gebruik word. Gebruik dus
       Digtheid om die dubbelsinnigheid tussen die fisikaterm en
       "bevolkingsdigtheid" op te klaar (onthou die
       {{dubbelsinnig}}-templaat).
          + Die artikel oor bevolkingsdigtheid kom by Bevolkingsdigtheid
          + Die artikel oor die fisikaterm kom by digtheid (fisika).

   Indien u egter voel dat een van die betekenisse verreweg die
   algemeenste is, kan die hoofartikel (byvoorbeeld Digtheid) wel vir 'n
   artikel gebruik word. Voeg dan die bladsy wat die dubbelsinnigheid
   verklaar by Digtheid (verklaring).

   Moenie ekstra inligting in hakies gebruik as daar nie dubbelsinnigheid
   is nie. 'n Aanstuur van 'n titel met die ekstra inligting kan wel goed
   wees.

[wysig] Taalname

     * Bogenoemde reël geld ook vir tale! Ons hier by Afrikaans het
       besluit om (anders as die Engelse Wikipedia) nie die formaat
       Engelse taal te gebruik nie, maar eerder Engels. Sien gerus ISO 639
       vir 'n lys van taalname.

[wysig] Mensname

     * Gebruik die Afrikaanse vorm van die naam as dit gebruiklik is
       (Hendrik, nie Henry of Henri nie) (En seker nie 'n Engelse Henry
       vir 'n Franse koning nie). Mense se volle name en van kan gewoonlik
       gebruik word om dubbelsinnigheid uit die weg te ruim. Skep 'n
       verklaringsbladsy in gevalle waar dubbelsinnigheid bestaan
       (byvoorbeeld Bush). Indien daar nie dubbelsinnigheid is nie,
       gebruik eerder die algemeenste aanspreekvorm. Gebruik dus eerder
       Nelson Mandela as Nelson Rolihlahla Mandela of net Mandela. Sien
       gerus die Engelse riglyne oor name.
     * Waar daar meer as een aanvaarde spelling is vir 'n naam, bv. Pous
       Benedictus en Pous Benediktus, word die meer gebruiklike term
       gebruik. Vir geskiedkundige eiename waar daar meer as een aanvaarde
       weergawe is, is dit dus nodig om Afrikaanse naslaanwerk te
       raadpleeg, terwyl die Afrikaanse pers 'n goeie aanduiding gee van
       die gebruiklike vorm van moderne name.

[wysig] Getalle

     * Die getalle soos 143 of 1991 dui net jaartalle aan. Vir skakels na
       jaartalle tussen die jaar 0 en 1000 n.C. kan die afkorting n.C.
       gebruik word om dit duidelik te maak dat 'n jaartal bedoel word.
       (Alternatiewelik, kan mens ook sê "... die jaar xxx ...") Gebruik
       dit gerus dan as deel van die skakelteks, maar nie as deel van die
       skakel nie. Mens kan dus sê:

In die jaar 45 het interessante dinge gebeur.

   Of
In 45 n.C. het interessante dinge gebeur.

   (en let daarop dat die skakel wys na 'n artikel met slegs syfers in die
   naam).
     * Ons gebruik die amptelike afkorting v.C., soos in 1ste eeu v.C.

[wysig] Onderwerpe met meer as een korrekte titel

   Alhoewel Wikipedia geen huisreëls het aangaande die inhoud van artikels
   nie, is dit verkieslik om eenvormigheid na te streef en onderonsies te
   vermy wanneer titels ter sprake is. Wanneer daar dus twee aanvaarde
   vorms vir 'n spesifieke titel is, bv. "genetika"/"genetiek" en
   "revolusie"/"rewolusie", moet die woord waaraan die woordeboek voorkeur
   gee, gebruik word. Dit is ook behulpsaam om in sulke gevalle uit te
   vind watter vorm meer gebruiklik is, deur bv. die aanlyn-argiewe van
   Afrikaanse publikasies (bv. Rapport, Beeld, Die Burger) deur te soek.

[wysig] Hoe gemaak met foutiewe titels?

   Geregistreerde gebruikers kan bladsye skuif na 'n nuwe titel. Dink mooi
   sodat daar nie nuwe dubbelsinnighede of ander probleme geskep word nie.
   Gebruik die "Wat skakel hierheen"-funksie vir bladsye met verkeerde
   titels om spelfoute of ou verwysings in ander artikels te verbeter.

   Verwysings na die ou spelling sal nie outomaties opgedateer word nie,
   maar as mense daarheen gestuur word, sal hulle outomaties aangestuur
   word na die bladsy met die nuwe naam. As die foutiewe titel 'n spelfout
   bevat, kan die aanstuurblad wat weens die skuif gemaak word,
   gekategoriseer word in Kategorie:Titels met spelfoute.
   Kategorie: Wikipedia beleide

