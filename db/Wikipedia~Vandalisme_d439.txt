Wikipedia:Vandalisme


   Vandalisme is die toevoeging, verwydering of verandering van
   artikelinhoud wat met opset gedoen word om die integriteit en
   akkuraatheid van Wikipedia te skaad.

   Die algemeenste vorm van vandalisme is die byvoeging van kru of vulgêre
   taal, die verwydering van die artikel se inhoud of enige toevoeging tot
   'n artikel wat blote nonsens is. Gelukkig word hierdie soort vandalisme
   maklik raakgesien en is dit eenvoudig om te verwyder.

   Enige goed-bedoelde poging om die ensiklopedie te verbeter, selfs al is
   dit goed deurdink, is nie vandalisme nie: wanneer iemand sy eie
   persoonlike en subjektiewe opinie by 'n artikel voeg is dit nie
   vandalisme nie. Dit is bloot onbehulpsaam en moet verwyder of
   herbewoord word.

   Blatante vandalisme is egter 'n oortreding van die Wikipedia se beleid:
   sodra die vandalisme raakgesien is moet dit verwyder word, of, as u dit
   nie self kan doen nie, kan een van die administrateurs gekontak word
   vir hulp.

   Nie alle vandalisme is voor-die-hand-liggend nie, ook is nie alle
   massiewe of kontroversiële veranderings vandalisme nie. Daar moet
   aandag gegee word om seker te maak of veranderings voordelig, nadelig
   (maar goed-bedoeld), of blatante vandalisme is.

[wysig] Verwydering van vandalisme

   Dit word in alle gevalle aangeraai om verskillende weergawes van 'n
   artikel te vergelyk, sodat daar gesien kan word of die vandalisme slegs
   bygevoeg is en of daar miskien ook inligting uit die artikel verwyder
   is. Bo-aan die artikel kan u kliek op "geskiedenis" (regs van "wysig")
   en sodoende die redigeringsgeskiedenis van 'n artikel besigtig. Die
   weergawes word van die nuutste tot die oudste gelys, met die tyd en
   datum van elke wysiging asook die naam van die gebruiker wat die
   artikel telkens gewysig het. (Soms is dit 'n anonieme gebruiker en sal
   daar slegs 'n IP-adres wys.)

   U kan die nuutste weergawe (die weergawe wat die vandalisme bevat) met
   'n ouer weergawe vergelyk deur die nuutste weergawe te kies (kliek in
   die kolletjie links van die tydstempel) asook 'n ouer weergawe,
   gewoonlik dié direk onder die huidge wysiging. Kliek dan op "Vergelyk
   gekose weergawes" en die twee weergawes sal langs mekaar geplaas word
   vir vergelyking (let op die tyd en datumstempels bo-aan elke weergawe,
   die nuwer weergawe is telkens aan die regterkant). Enige data wat
   gewysig is sal rooi vertoon soos u hier kan sien. Om die artikel terug
   te rol na die vorige wysiging, hoef u slegs op undo langs die tyd- en
   datumstempel van die huidige wysiging te kliek. Dit sal 'n
   redigeringsvenster oopmaak wat die inhoud reeds na die vorige wysiging
   teruggerol het en het ook reeds 'n opsomming daarvan in die
   redigeringsopsomming geplaas. U kan u rede vir die terugrolling daar
   byvoeg en dan op "Stoor bladsy" kliek.

[wysig] Waarskuwings

   U kan ook 'n waarskuwing op die vandalis se gebruikersblad plaas: waak
   egter daarteen om summier na hom of haar as 'n vandalis te verwys, die
   moontlikheid bestaan dat die wysings goedertrou gemaak is en die
   gebruiker nie besef het dat dit as vandalisme beskou sal word nie. Laat
   'n vriendelike dog ernstige boodskap waarin u u besware omtrent die
   gebruiker se wysigings opper en lig hom of haar in dat u die wysigings
   verwyder het. U kan die gebruiker ook na die
   Wikipedia:Gebruikersportaal verwys, waar daar skakels na die sandput en
   die beleid van die Afrikaanse Wikipedia is. Indien die vandalisme
   blatant gedoen word, plaas die sjabloon {{subst:bv}} ~~~~ op die
   gebruiker se besprekingsbladsy. Om 'n skakel na die gevandaliseerde
   artikel by te voeg, plaas {{subst:bv|Artikelnaam}} ~~~~ op die
   gebruiker se bladsy.

   Wanneer 'n anonieme gebruiker, m.a.w. 'n IP-adres, 'n bladsy
   vandaliseer, is dit raadsaam om die sjabloon {{subst:waarskuwing}} ~~~~
   by dié adres se besprekingsblad te voeg, asook die skakel (moontlik 'n
   permanente een of een wat die gewysigde inligting uitlig) onderaan,
   sodat daar gemerk kan word wanneer 'n IP-adres meer as een keer die
   bron van vandalisme is. As 'n anonieme gebruiker, aanhou om 'n artikel
   of artikels te vandaliseer kan u dit aan een van die administrateurs
   rapporteer, sodat die adres geblokkeer kan word.

