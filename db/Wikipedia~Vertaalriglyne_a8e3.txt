Wikipedia:Vertaalriglyne


   Hierdie bladsy gee riglyne vir die vertaling van artikels. Alhoewel
   baie van wat hier staan ook van toepassing is op oorspronklike werk,
   fokus hierdie riglyne spesifiek op vertaalwerk. Hier word dan
   hoofsaaklik gekonsentreer op ander Wikimediaprojekte - juis omdat ons
   dit alles wettiglik mag vertaal. Dit is onwettig om materiaal wat nog
   deur kopiereg beskerm word, te vertaal en hier by te dra sonder
   toestemming van die kopiereghouer. Onthou om die lisensie te noem
   waaronder ons bydraes versprei word.

   Inhoud

        * 1 Wat om te vertaal
        * 2 Vertaling
        * 3 Vertaling van name
        * 4 Vertaling van titels van skeppende werke
        * 5 Vertaling van aanhalings
        * 6 Bronne
        * 7 Sien ook

[wysig] Wat om te vertaal

   Almal is vry om hier te werk aan enige ensiklopediese artikels van
   hulle keuses. Wat vertaling betref, sluit dit dus waarskynlik alle
   artikels in by ander wikipedias wat jy verstaan. Die volgende mag egter
   meer nuttig wees vir die Afrikaanse projek:
     * Vertaal artikels wat reeds 'n redelike mate van volwassenheid
       bereik het. Bronartikels in ander tale is noodwendig bewegende
       teikens - juis daarom dat ons eerder 'n artikel wat reeds redelik
       volledig is sal wil vertaal.
     * Oorweeg artikels wat reeds baie hersiening geniet het. Die artikels
       by die Engelse Featured articles of Nederlandse Uitgelicht sal dalk
       beter bronne wees vir 'n vertaling.
     * Oorweeg om eerder hoëvlak artikels te skryf terwyl dit kortkom. Bv
       eerder Argitektuur as Romeins-Gotiese argitektuur.
     * Sien gerus Wikipedia:Kernartikels vir 'n lys met voorgestelde
       artikels vir vertaling, plus skakels na die Engels-, Duits- en
       Nederlandstalige Wikipedia artikels.

[wysig] Vertaling

   Hou die volgende in gedagte:
     * Noem altyd die bron wat u vertaal binne-in die artikel. Ons moet
       ons kan regverdig in terme van kopiereg, en dit help ander om te
       weet waar om heen te gaan om die vertaling na te gaan. Die
       bronnelys van die bronartikel, moet noodwendig ook die artikel
       vergesel (selfs al is alles nog nie vertaal nie).
     * Dieselfde geld ook vir anderstalige Wikipedia-artikels: dit is
       nodig om die permanente skakel van die bronartikel óf in die
       wysigingsopsomming óf by die verwysings/aantekeninge afdeling van
       die artikel te plaas, ten einde die bron van die teks (en dus ook
       die oorspronklike skrywers) te erken (een van die vereistes van die
       GFDL).
     * Gebruik vakwoordeboeke en -handboeke indien moontlik. Soekenjins
       kan ook moontlik help met terminologie. Sien ook Nuwe woorde.
     * Waar moontlik, gebruik meer as een taal (Engels en Nederlands, bv),
       en ander bronne tot u beskikking (bv. soekenjins).
     * Vermy eerder artikels wat nie self goeie kwaliteit is nie. Die
       Engelse Wikipedia mag moontlik aandui dat 'n artikel minder as
       ideaal is vanwee kopiereg, kwaliteit, neutraliteit, feitlikheid,
       ens. Meer inligting is waarskynlik op die besprekingsblad
       beskikbaar.
     * Indien 'n Afrikaanse saadjie reeds bestaan, probeer om dit by te
       werk by die vertaling as dit waardevol is. Geen bydraer sal graag
       hulle werk verwyder wil hê nie. Dit is meer moeite, maar sal
       hopelik help om kwaliteit en samehorigheid in die gemeenskap te
       verbeter.
     * Indien moontlik, laat die artikel nagaan deur 'n vakkenner.
       Hiervoor is die verwysing na die bron baie belangrik, sodat ander
       wikipediane wat vakkenners kontak, weet wat die bron is.
     * Indien die bronartikel 'n sterk Noordelike halfrond-, Amerikaanse
       of dergelike geur het, neutraliseer dit sodat dit geskik is vir die
       Afrikaanse Wikipedia. Moet egter nie dit té Afrikaans- of
       Suid-Afrika-sentries maak nie.
     * Dra sorg om so goed as moontlik te vertaal. Om goeie vertaling te
       doen is nie kinderspeletjies nie, en 'n swak vertaling kan
       misleidend of selfs verkeerd wees en sal dus die projek benadeel.
     * Plaas interwiki-skakels na die nuwe Afrikaanse artikel by een of
       meer van die ander tale waarin die artikel beskikbaar is (veral by
       Engels). Dit is 'n effektiewe bemarkingstrategie omdat heelwat
       potensiële bydraers moontlik die Engelse Wikipedia sal gebruik.

[wysig] Vertaling van name

   Onthou dat baie plek- en eiename eg-Afrikaanse weergawes het, soos
   Londen (nie London nie), Aristoteles (nie Aristotle of Αριστοτέλης
   nie), ens. Hierdie is veral waar vir vele antieke skrywers,
   bybelfigure, groot wêreldstede, ens.

[wysig] Vertaling van titels van skeppende werke

   Sorg moet gedra word by vertalings wat verwys na boeke of ander werke
   van kunstenaars. Vele bekende werke het Afrikaanse name, byvoorbeeld
   Van Gogh se Aartappeleters, Händel se Die Messias, Hergé se Die
   avonture van Kuifie, ens. In gevalle waar daar nie 'n Afrikaanse naam
   is nie, of u niks kan uitvind oor die bestaan van 'n Afrikaanse
   vertaling nie, gebruik die oorspronklike naam van die werk (in die
   oorspronklike taal) en noem die Afrikaanse vertaling van die
   oorspronklike titel, nie 'n vertaling van 'n vertaling se titel nie.
   Dit is wel nuttig vir 'n leser om te weet wat 'n Nederlandse, Duitse,
   of Engelse vertaling van 'n werk genoem word, en kan miskien by 'n
   bronnelys of by eksterne skakels genoem word. Hou in gedagte dat
   sommige name eers later toegeken is of slegs byname is, en dat die
   Afrikaanse naam dus geen probleem behoort te lewer nie (byvoorbeeld
   Haydn se Verrassingsimfonie).

[wysig] Vertaling van aanhalings

   Dit is sinneloos om 'n Engelse vertaling van 'n aanhaling aan te haal
   asof dit iemand se eie woorde is, as die persoon self nie Engels
   gepraat het nie. Plato, het byvoorbeeld glad nie Engels gepraat nie.
   Haal dit gerus aan in die oorspronklike taal (baie lesers kan wel ander
   tale lees!) en vertaal dit gerus in Afrikaans, met groot sorg dat
   pittige sêgoed soms baie moeilik is om goed te vertaal. In enkele
   gevalle kan dit dalk nie anders as om 'n vertaling aan te haal nie.
   Maak dit dan duidelik dat dit 'n vertaling is, en noem die vertaler,
   indien moontlik. U kan dit ook oorweeg om die aanhaling in Afrikaans te
   gee, met 'n aantekening onder aan die artikel wat die aanhaling in die
   oorspronklike taal weergee. Sodoende kan lesers wat die vreemde taal
   magtig is u vertaling self ook na gaan.

[wysig] Bronne

   Alhoewel baie gebruikers dit verkies om dan ook na die oorspronklike
   artikel te verwys, moet u in gedagte hou dat artikels wat op ander
   Wikipedias verkry is nie 'n geldige bron is vir artikels hier nie. U
   moet dus ook self die bronne aanhaal wat deur die oorspronklike artikel
   aangehaal word.

[wysig] Sien ook

     * Wikipedia:Terminologie

   Kategorie: Beleid

