Wikipedia:Voorbladartikel week 9 2008


   Japan is 'n eilandstaat in Oos-Asië. Dit is geleë tussen die Stille
   Oseaan en die See van Japan, oos van die Koreaanse skiereiland, Sjina
   en Rusland en strek van die See van Okhotsk in die noorde tot by die
   Oos-Sjinese See in die suide. Die karakters waaruit Japan se naam
   bestaan, beteken "son-oorspong" wat aanleiding gee tot die naam "Die
   Land van die Opkomende Son," en wat verwys na Japan se oostelike
   posisie relatief tot die Asiatiese vasteland.

   Japan bestaan uit meer as 3 000 eilande waarvan die grootstes Kioesjioe
   (九州), Sjikokoe (四国), Honsjoe (本州, die grootste eiland) en Hokkaido
   (北海道) is wat saam 97% van die land se grondoppervlak beslaan. Meeste
   van die eilande is bergagtig, en baie vulkanies; Japan se hoogste
   bergpiek, die berg Foedji, is byvoorbeeld 'n vulkaan. Japan het met
   ongeveer 128 miljoen mense die wêreld se tiende grootste bevolking. Die
   Groot-Tokio Gebied, wat die hoofstad Tokio en verskeie omliggende
   prefekture insluit, is die grootste metropolitaanse gebied ter wêreld
   met meer as 30 miljoen inwoners.

          ...lees verder

