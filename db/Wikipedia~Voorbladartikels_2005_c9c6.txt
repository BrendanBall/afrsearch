Wikipedia:Voorbladartikels 2005


   Week 42
   Kaart van Monaco
   Kaart van Monaco

   Die Vorstedom van Monaco is 'n stadstaat en die tweede kleinste land
   ter wêreld. Monaco lê tussen Frankryk en die Middellandse See, aan die
   Franse Riviera of Côte d'Azur (Asuurblou Kus). Monaco bestaan
   hoofsaaklik uit die ou stad Monaco en die woongebiede wat later
   bygevoeg is. Dit is die digbevolkste staat ter wêreld. Monaco staan
   bekend as die Manhattan van die Middellandse See, 'n naam wat na die
   talle wolkekrabbers en voortdurende boubedrywighede verwys. Die
   handhawing van die openbare orde is 'n prioriteit vir die regering; lae
   misdaadsyfers is belangrik om Monaco se aantreklikheid vir die
   welgesteldes en skones te bewaar. Terselfdertyd het Monaco aan die
   begin van die 21ste eeu die voorheen ongekende stap geneem om sy deure
   vir die hoofstroom-toerisme te open.

   besigtig - bespreek - wysig - geskiedenis
     __________________________________________________________________

   Week 43
   Die bekende kaasmark van Gouda (Nederland)
   Die bekende kaasmark van Gouda (Nederland)

   Kaas is 'n voedsel met 'n hoë inhoud van proteïen en vet, wat uit die
   gestolde melk van koeie, soms ook bokke, skape, rendiere en
   waterbuffels vervaardig word. Daar is meer as 2 000 verskillende soorte
   kaas wêreldwyd, en meestal word stremsel gebruik om melk te laat stol,
   maar daar is ook soorte waar sure soos asyn en suurlemoensap of
   plantekstrakte verkies word. Stremsel is 'n ensiem wat in die mae van
   kalwers voorkom of as mikrobiologiese produk kunsmatig vervaardig word.
   Bakterië word by die kaas gevoeg om onder meer die pH-waarde te verlaag
   en 'n spesifieke smaak te verkry.

   Die Afrikaanse en Nederlandse woord kaas is afgelei van die Latynse
   caseus.

   besigtig - bespreek - wysig - geskiedenis
     __________________________________________________________________

   Week 44
   Yster in die periodieke tabel
   Yster in die periodieke tabel

   Yster is 'n chemiese element in die periodieke tabel met die simbool Fe
   en atoomgetal van 26. Yster is 'n groep 8 en periode 4 metaal. Yster is
   die finale element wat tydens nukleosintese van sterre gevorm word en
   is dus die swaarste element wat nie 'n supernova of soortgelyke heftige
   gebeurtenis vereis vir sy vorming nie. Dit is daarom dan ook die
   swaarmetaal wat die meeste in die heelal voorkom.

   Yster is die metaal wat die meeste voorkom en daar word geglo dat dit
   die element is wat die tiende meeste in die heelal voorkom. Yster is
   ook op 'n massabasis die element wat die grootste deel van die Aarde
   uitmaak (34.6%); die konsentrasie yster in die verskillende lae van die
   Aarde wissel van baie hoog by die kern tot ongeveer 5% in die kors; dit
   is dalk moontlik dat die Aarde se binnekern bestaan uit 'n enkele
   ysterkristal, dit is egter meer waarskynlik dat dit uit 'n mengsel van
   yster en nikkel bestaan; daar word geglo dat die groot hoeveelheid
   yster in die Aarde verantwoordelik is vir sy magnetiese veld. Yster se
   simbool is Fe wat 'n afkorting vir ferrum, die latynse woord vir yster
   is.

   besigtig - bespreek - wysig - geskiedenis
     __________________________________________________________________

   Week 45
   Die stadshorison van Montréal
   Die stadshorison van Montréal

   Montréal is die naam van die stad, eiland en eilandsee by die
   vereniging van die riviere Saint-Laurent en Outaouais in die sentrale
   gedeelte van die Saint-Laurent-vallei. Dit is die grootste stad van die
   Franstalige provinsie Québec (Oos-Kanada) - en op een na ook die
   grootste Franstalige stad in die wêreld. Montréal se hawe, wat 1 600 km
   landinwaarts van die oseaan lê, behoort tot die grootstes van
   Noord-Amerika.

   Teen die einde van die 17de eeu strek Montréal se agterland feitlik tot
   by die Rotsgebergte (Frans: Les Rocheuses, Engels: Rocky Mountains),
   verby die Groot Mere en tot by die mond van die Mississippi toe die
   voyageurs (die Franse ontdekkers) Montréal hulle vertrekpunt maak vir
   togte dwarsoor Noord-Amerika. Die voyageur Daumont de Saint-Lusson
   ontdek die Groot Mere, Louis Jolliet die Mississippirivier en Charles
   Albanel en Paul Denys die Baie d´Hudson (Hudsonbaai).

   besigtig - bespreek - wysig - geskiedenis
     __________________________________________________________________

   Week 46
   Die maan, gefotografeer deur die Galileo ruimtetuig op 'n afstand van
   ongeveer 560 000 km (350 000 myl)
   Die maan, gefotografeer deur die Galileo ruimtetuig op 'n afstand van
   ongeveer 560 000 km (350 000 myl)

   Die Maan is die grootste satelliet van die Aarde. Dit het geen ander
   formele naam as "die Maan" nie, alhoewel dit soms Luna (Latyns vir
   maan) genoem word om dit te onderskei van die algemene term "maan."
   Luna (soms ook Diana) is die Romeinse godin van die Maan, die diere en
   die jag. Met die Apollo 11-maansending van Julie 1969 word die Maan die
   eerste hemelliggaam in ons sonnestelsel waarop mense land.

   Vorige voorbladartikels: Montréal – Yster – Kaas

   besigtig - bespreek - wysig - geskiedenis
     __________________________________________________________________

   Week 47

   Rugby is 'n spansport wat (volgens legende) ontwikkel het uit die reëls
   wat gebruik is om sokker te speel in die dorp Rugby in Engeland. Twee
   spanne, elkeen met 15 spelers het die taak om meer punte as die
   opponerende span aan te teken. Spelers speel met 'n eiervormige bal wat
   hulle in hulle hande of arms dra en mag die bal agtertoe of lateraal
   oor die veld na mekaar aangee of dit dan skop. Die opponerende span
   poog om die baldraer se vordering te stuit deur hom te duik Wanneer die
   baldraer geduik is, moet hy die bal los en vind daar 'n stryd
   (losgemaal of 'n losskrum) plaas vir besit van die bal. Die
   Internasionale rugbyraad (IRB) is in 1886 gestig en publiseer ook die
   reëls van die spel.

   Vorige voorbladartikels: Maan – Montréal – Yster – Kaas

   besigtig - bespreek - wysig - geskiedenis
     __________________________________________________________________

   Week 48
   Patagonië in die Suide van Argentinië
   Patagonië in die Suide van Argentinië

   Die Republiek Argentinië is 'n Spaanse land in die suide van
   Suid-Amerika, tussen die Andesgebergte en die suidelike Atlantiese
   Oseaan. Dit is die land van Evita, Maradona en die Tango. Argentinië is
   Suid-Amerika se top Rugbyspelende land en ook die land waarheen 'n
   groep Afrikaners vroeg in die vorige eeu getrek het. Argentinië grens
   aan Uruguay, Brasilië, Paraguay, Bolivia en Chili. Die naam,
   Argentinië, is afgelei van die Latynse woord argentum (silwer), 'n
   edelmetaal wat 'n belangrike rol gespeel het in die opkoms van Europese
   kolonialisme in Argentinië. In 2001 het ekonomiese probleme insluitend
   die grootste wanbetaling van buitelandse skuld ($88 biljoen) ooit,
   gelei tot bloedige onluste en die val van die regering. Ekonomiese
   maatreëls soos die ontkoppeling van die peso van die dollar het egter
   intussen tot indrukwekkende ekonomiese herstel gelei en Argentinië is
   nou ook 'n gewilde toeriste-bestemming, aangehelp deur die gunstige
   wisselkoers teenoor meeste belangrike geldeenhede.

   Vorige voorbladartikels: Rugby – Maan – Montréal – Yster – Kaas

   besigtig - bespreek - wysig - geskiedenis
     __________________________________________________________________

   Week 49
   Kaapstad met die Tafelberg in die agtergrond
   Kaapstad met die Tafelberg in die agtergrond

   Kaapstad (Engels: Cape Town, Xhosa: iKapa) is saam met Pretoria (die
   setel van die regering) en Bloemfontein (die regterlike hoofstad) een
   van die drie hoofstede van die Republiek van Suid-Afrika en setel van
   die parlement. Dit is ook die administratiewe en parlementêre hoofstad
   van die Wes-Kaap en die derde grootste stad in Suid-Afrika.

   Kaapstad (33°55′S 18°27′O) lê aan die suidpunt van Afrika en word ook
   die Moederstad van Suid-Afrika genoem. Hier is waar die leier van die
   Goringkhoina in 1652 met die Hollanders van die VOC kontak gemaak het.

   Kaapstad is vandag 'n gesogte toeristebestemming en 'n gunstelingstad
   van die Europese rolprent- en advertensiebedryf.

   Vorige voorbladartikels: Argentinië – Rugby – Maan – Montréal – Yster –
   Kaas

   besigtig - bespreek - wysig - geskiedenis
     __________________________________________________________________

   Week 50
   Die vier groot kerke in die ou stadskern
   Die vier groot kerke in die ou stadskern

   Zürich is die grootste stad en ekonomiese sentrum van Switserland met
   366 145 (2004) inwoners in die stad en 1 091 732 inwoners in die
   metropolitaanse gebied. Zürich is ook die hoofstad van die gelyknamige
   kanton en beskik oor die belangrikste internasionale lughawe van
   Switserland, Zürich-Kloten.

   Die naam Zürich is waarskynlik afgelei van die Keltiese woord Turus. In
   die Romeinse tydperk staan die stad onder sy Latynse naam Turicum
   bekend, terwyl dit in die plaaslike Duits-Alemanniese dialek Züri
   genoem word.

   besigtig - bespreek - wysig - geskiedenis
     __________________________________________________________________

   Week 51
   Die Nasionale Krugerwildtuin

   Die Nasionale Krugerwildtuin is die grootste wildreservaat in
   Suid-Afrika, en 'n trekpleister vir internasionale en plaaslike
   toeriste. Die park strek ongeveer 350 kilometer van noord na suid en 60
   kilometer van oos na wes. Die park grens in die ooste aan Mosambiek en
   in die noorde aan Zimbabwe. Aan die weste grens die park aan die twee
   Suid-Afrikaanse provinsies Mpumalanga en Limpopo. Die Krugerwildtuin
   maak nou deel uit van die Groter Limpopo Oorgrenspark, 'n vredespark
   wat die Krugerwildtuin kombineer met twee nasionale parke in sy
   buurlande: die Gonarezhou Nasionale Park in Zimbabwe, en die Limpopo
   Nasionale Park in Mosambiek. Meer as 'n miljoen toeriste besoek die
   Krugerwildtuin elke jaar. Die park bevat ongeveer 2 000 plantspesies,
   507 voëlspesies, 147 soogdierspesies, 114 reptielspesies, en 49
   visspesies. Al die Groot Vyf-diere kan in die park gesien word, naamlik
   die leeu, olifant, swartrenoster, buffel, en luiperd.

   besigtig - bespreek - wysig - geskiedenis
     __________________________________________________________________

   Week 52
   Die Kaapse Driehoeke

   'n Posseël dien as bewys vir die vooruitbetaling van 'n bepaalde
   posgeld. Meesal is dit 'n klein reghoekige gegomde stukkie papier met
   een of meer afbeeldings, wat op 'n koevert of poskaart geheg word om
   aan te toon dat die afsender vir die aflewering reeds vooraf betaal
   het. Alhoewel daar nou in baie lande ook moderne massaseëls met
   eenvoudige uitleg bestaan, wat in outomate of met spesiale sagteware
   gedruk kan word, bly tradisionele seëls nog steeds miniatuurkunswerke,
   wat kulturele, historiese, politiese of ander onderwerpe behandel,
   historiese gebeurtenisse gedenk of maatskaplike en ander doeleindes met
   hulle gedrukte boodskap van prente, tekeninge en teks kan bevorder. Die
   poskantore van die verskillende lande ding gereeld met mekaar mee om
   die mooiste posseëls uit te reik, en danksy 'n groot aantal
   seëlversamelaars, wat die seëls koop sonder om van die daarmee betaalde
   diens gebruik te maak, speel seëls ook 'n belangrike ekonomiese rol en
   is 'n vername bron van inkomste vir baie kleiner lande.

   besigtig - bespreek - wysig - geskiedenis
     __________________________________________________________________

   Week 53 Wikipedia:Voorbladartikel week 53 2005

   besigtig - bespreek - wysig - geskiedenis
   Kategorie: Wikipedia

