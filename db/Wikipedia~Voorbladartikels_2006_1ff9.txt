Wikipedia:Voorbladartikels 2006


   Week 1
   Die Kaapse Driehoeke

   'n Posseël dien as bewys vir die vooruitbetaling van 'n bepaalde
   posgeld. Meesal is dit 'n klein reghoekige gegomde stukkie papier met
   een of meer afbeeldings, wat op 'n koevert of poskaart geheg word om
   aan te toon dat die afsender vir die aflewering reeds vooraf betaal
   het. Alhoewel daar nou in baie lande ook moderne massaseëls met
   eenvoudige uitleg bestaan, wat in outomate of met spesiale sagteware
   gedruk kan word, bly tradisionele seëls nog steeds miniatuurkunswerke,
   wat kulturele, historiese, politiese of ander onderwerpe behandel,
   historiese gebeurtenisse gedenk of maatskaplike en ander doeleindes met
   hulle gedrukte boodskap van prente, tekeninge en teks kan bevorder. Die
   poskantore van die verskillende lande ding gereeld met mekaar mee om
   die mooiste posseëls uit te reik, en danksy 'n groot aantal
   seëlversamelaars, wat die seëls koop sonder om van die daarmee betaalde
   diens gebruik te maak, speel seëls ook 'n belangrike ekonomiese rol en
   is 'n vername bron van inkomste vir baie kleiner lande.

   besigtig
     __________________________________________________________________

   Week 2
   'n TGV-hoësnelheidstrein in die Paryse stasie Montparnasse

   Die TGV ('n afkorting van die Franse train à grande vitesse,
   hoësnelheidstrein) is die Franse hoësnelheidstrein, wat deur die
   maatskappy ALSTOM gebou word - dikwels in samewerking met die Kanadese
   maatskappy Bombardier (Montréal, Québec). Dit word in Frankryk as 'n
   nasionale simbool beskou en is nou die mees suksesvolle sneltrein in
   Europa. Die TGV bereik gereeld 'n maksimale snelheid van 320 km/h,
   alhoewel hy tydens 'n spesiale toetsrit in die jaar 1990 al 'n
   rekordsnelheid van 515,3 km/h behaal het wat van hom die snelste trein
   ter wêreld maak. Die trein, wat hierdie rekord opgestel het, was wél 'n
   gewysigde en veral verkorte weergawe van die TGV en is gebruik om die
   tegniese moontlikhede van dié trein te bepaal. Die TGV- en soortgelyke
   Thalys- en Eurostar-treine verbind groot Franse metropole en ry ook op
   spoorwegverbindings met België, Duitsland, die Verenigde Koninkryk,
   Nederland, Italië en Switserland.

   besigtig
     __________________________________________________________________

   Week 3
   Gorée-eilandhawe

   Die Republiek van Senegal is 'n land suid van die Sénégalrivier in
   Wes-Afrika. Senegal word begrens deur die Atlantiese Oseaan in die
   weste, Mauritanië in die noorde, Mali in die ooste en Guinee en
   Guinee-Bissau in die suide. Gambië vorm 'n enklave binne Senegal om die
   Gambiarivier vir meer as 300 km in die binneland in. Die Kaap Verde
   eilande lê ongeveer 560 km van die Senegalese kus af. Senegal is geleë
   aan die weste van die Afrika vasteland. Die Senegalese landskap bestaan
   hoofsaaklik uit golwende sanderige vlaktes van die westelike Sahel wat
   in voetheuwels in die suidooste styg. Hier word ook Senegal se hoogste
   punt aangetref, 'n andersins naamlose 581m hoë punt naby Nepen Diakha.
   Die noordelike grens word gevorm deur die Sénégalrivier, ander riviere
   sluit in die Gambia en die Casamancerivier. Die hoofstad Dakar lê op
   die Cap-Vert skiereiland, die mees westelike punt van vasteland Afrika.
   Senegal het 'n reputasie vir deursigtigheid in regerings verrigtinge.
   Die vlak van ekonomiese korrupsie wat die ontwikkeling van die
   ekonomieë in ander dele van die wêreld benadeel het is laag. Vandag het
   Senegal 'n demokratiese politieke kultuur gebou op een van die mees
   suksesvolle demokratiese oorgange in Afrika. Senegal erken en
   respekteer alle kulture, gelowe en tradisies.

   besigtig
     __________________________________________________________________

   Week 4
   n Nagtelike oorsig oor die Rooi Plein

   Moskou (Russies Москва) is die hoofstad van die Russiese Federasie en
   is met 14 435 176 of 'n tiende van die totale Russiese bevolking in die
   metropolitaanse gebied die grootste stad in Europa. Moskou is die
   politieke, ekonomiese en kulturele sentrum van Rusland en beskik mwt
   belangrike tersiêre instellings, talle kerke, teaters, museums,
   kunsgalerye en die televisietoring van 577 meter oor sommige van die
   bekendste geboue van die land. Met nege spoorwegstasies, vier
   internasionale lughawens en drie binnelandse hawens beskik Moskou as
   die grootste Russiese nywerheidsentrum oor 'n moderne infrastruktuur.
   Moskou is die setel van die Russies-ortodokse kerk. Die
   Danilov-klooster huisves die patriargaat van die kerk, terwyl die
   Christus-die-Verlosser-katedraal bekend staan as die grootste
   Russies-ortodokse kerkgebou. Die Kremlin en die Rooi Plein word sedert
   die jaar 1990 deur die UNESCO as wêrelderfenisgebiede gelys. Moskou lê
   in die westelike, Europese deel van die Russiese Federasie, in die
   heuwelland tussen die riviere Oka en Wolga en teen die soms steile
   oewers van die Moskwarivier. Die ringvormige hoofpad van 109 kilometer,
   wat die stad sedert 1962 omsluit, dien ook as stadsgrens. Sowat 'n
   derde van Moskou se oppervlakte van meer as duisend vierkante kilometer
   is groen gebiede en parke.

   besigtig
     __________________________________________________________________

   Week 5
   Hops

   Die Reinheitsgebot (letterlik reinheidsgebod) is 'n regulasie wat sy
   oorsprong het in die stad Ingolstadt in die graafskap van Beiere in
   1516 en gemoeid is met die standaarde vir die verkoop en samestelling
   van bier. Daar word gemeen dat dit waarskynlik die oudste regulasie oor
   voedselhigiëne is wat steeds in gebruik is. In die oorspronklike teks
   is die enigste bestandele wat gebruik kon word in die vervaardiging van
   bier, water, gars en hops. Die wet het ook die prys van bier vasgestel
   teen 1-2 Pfennig per Maß. Die Reinheitsgebot is nie meer deel van
   Duitse wetgewing nie en is vervang deur die Voorlopige Duitse Bierwet
   (Vorläufiges deutsches Biergesetz). Gis is nie in die oorspronklike
   teks genoem word nie. Louis Pasteur het die rol van mikro-organismes in
   die gistingsproses eers in die 1800s ontdek. Hops word by bier gevoeg
   as preserveermiddel en die noem daarvan in die Reinheitsgebot was
   bedoel om minderwaardige metodes van preservering te vermy. Middeleeuse
   brouers het baie problematiese bestandele gebruik om bier te
   preserveer, insluitend roet en sampioene. Meer algemeen is ander kruie
   soos brandnetel gebruik. Die straf vir die maak van 'n onsuiwer bier is
   ook in die Reinheitsgebot uiteengesit: 'n brouer wat enige ander
   bestandele gebruik het in sy bier se voorraad sou gekonfiskeer word
   sonder enige vergoeding.

   besigtig
     __________________________________________________________________

   Week 6
   Vlag van Israel

   Operasie Entebbe vind plaas gedurende die nag van 3 Julie en die vroeë
   môre van 4 Julie 1976. Dit is oorspronklik Operasie Donderslag deur die
   Israelse beplanners genoem. Dit is daarna hernoem as Operasie Jonatan,
   vernoem na die bevelvoerder, wat ook die enigste Israeliese soldaat wat
   in die aanval gedood is, Kolonel Jonatan "Jonie" Netanyahu. Op 27 Junie
   1976, sewe dae voor die operasie, styg Air France Vlug 139 in Athene,
   Griekeland op pad na Parys, Frankryk. 'n Kaping volg en die vlug word
   gedwing om na Benghazi, Libië te vlieg. Na sewe ure op die aanloopbaan
   in Benghazi, waartydens die vliegtuig met brandstof hervul is en een
   vroulike gyselaar vrygelaat is, vertrek die Airbus weer. Die volgende
   oggend land die vliegtuig op die Entebbe Internasionale Lughawe in
   Oeganda. Die passasiers word aangehou in die ou-terminaal oorgangsaal.
   Die terroriste het later die meeste passasiers vrygelaat en slegs
   Israeli's en Jode aangehou. In 'n sorgvuldig beplande militêre operasie
   word die pasiers en bemanning bevry.

   Lees verder by Operasie Entebbe.
   besigtig
     __________________________________________________________________

   Week 7
   Glasbeeldhouwerk deur Dale Chihuly by 'n uitstalling te Kew Gardens,
   Londen, Engeland. Die stuk staan 4 meter hoog.

   Glas is 'n eenvormige amorfe vastestof materiaal, wat gewoonlik
   ontstaan as 'n geskikte viskose gesmelte materiaal vinnig afgekoel word
   tot onder sy glasoorgangstemperatuur en sodoende nie genoeg tyd laat
   vir die gewone kristalraamwerk om te vorm nie. 'n Eenvoudig voorbeeld
   is wanneer tafelsuiker gesmelt word en vinnig afgekoel word deur die
   stroop op 'n koue oppervlak uit te giet. Die resultaat is 'n amorfe
   vastestof wat nie kristallyn is nie. Die woord glas kom van die Latynse
   woord glacies wat ys beteken. Die ou Germaanse stamme het die woord
   glaes gebruik om amber te beskryf. In die algemene omgangstaal verwys
   die woord glas normaalweg na die silika gebaseerde glasse wat algemeen
   gebruik word as 'n boumateriaal, vir houers en versiering. In sy suiwer
   vorm, is glas 'n deursigtige, relatief sterk, verweerbestande, bykans
   inerte en biologies onaktiewe materiaal. Glas is baie bros en breek om
   skerp skerwe te vorm. Dit kan verander word deur bymiddels of
   hitte-behandeling. Gewone glas bestaan uit ongeveer 70% amorfe silikon
   dioksied (SiO[2]), wat dieselfde chemiese verbinding is waaruit kwarts
   bestaan. Die polikristallyne vorm van hierdie materiaal is gewone sand.

   Lees verder by glas.
   besigtig
     __________________________________________________________________

   Week 8 Simone de Beauvoir (9 Januarie, 1908 – 14 April 1986) was 'n
   Franse skrywer, filosoof en feminis. Die omvang van haar werk is
   divers; sy was 'n romanskrywer, politieke teoretikus, essayis, asook 'n
   biograaf en outobiograaf. Sy is veral bekend vir haar werk, Le Deuxième
   Sexe (Die tweede geslag, 1949), waarin sy 'n gedetaileerde analise van
   die onderdrukking van die vrou gedoen het. Die eksistensiële dilemma is
   die sentrale tema van vele van haar werke, maar haar perspektief strek
   van die outobiografiese tot die historiese. Simone de Beauvoir
   beredeneer 'n feministiese eksistensialisme in haar werk Le Deuxième
   Sexe (Die tweede geslag), gepubliseer in 1949. As 'n ekstensialis
   aanvaar de Beauvoir die doktrine "bestaan gaan essensie vooraf" en
   huldig die standpunt dat 'n mens nie as 'n vrou gebore word nie, maar
   een gemaak word. Die samelewing beskou die man as die absolute en die
   noodsaaklikste onderwerp van die samelewing. Haar analise fokus op die
   konsep van die vrou as "Die Ander". Die vrou word altyd as afhanklik
   van die man gedefinieer. Dit is die (sosiale) opvatting van Vrou as die
   beliggaamde Ander wat de Beauvoir as fundamenteel tot die vrou se
   onderdrukking identifiseer.

   Lees verder by Simone de Beauvoir.
   besigtig
     __________________________________________________________________

   Week 9
   Hierdie beeld, wat deur 'n kunstenaar van die NASA geskep is, wys hoe
   die Melkweg vir 'n buitegalaktiese waarnemer sou lyk

   Die Melkweg is 'n spiraalbalk sterrestelsel wat deel uitmaak van die
   Plaaslike Groep. Alhoewel die Melkweg slegs een van biljoene
   hemelstrate in die heelal is, het dit 'n besondere betekenis vir die
   mensheid as die tuiste van ons sonnestelsel.

   Die vergelyking met "melk" is te danke aan die wasige band van wit lig,
   wat dwarsoor die nagtelike hemel, soos gesien vanuit die aarde, loop.
   Die band bestaan uit sterre en ander kosmiese objekte, wat binne die
   galaktiese vlakte lê. Die helderste gedeelte van die hemelstraat lê in
   die rigting van die sterrebeeld Sagittarius, teen die sentrum van die
   Melkweg. Aangesien die Melkweg uit 'n groot aantal sterre met 'n swak
   ligsterke bestaan wat nie vir die blote oog sigbaar is nie, neem 'n
   mens hulle net as 'n helder melkagtige band langs die naghemel waar.
   Die Melkweg is slegs sigbaar in 'n helder naghemel en word moeilik
   waargeneem in stedelike gebiede waar oorvloedige kunsmatige lig
   sigbaarheid belemmer. Ook die sowat 6 000 sterre, wat danksy hulle hoë
   ligsterkte duidelik sigbaar is vir die blote oog, maak deel uit van die
   Melkweg.

   Lees verder by Melkweg.
   besigtig
     __________________________________________________________________

   Week 10
   Die Piazza de Ferrari

   Genua (Italiaans: Genova, Frans: Gênes) is 'n belangrike hawestad in
   Noord-Italië, hoofstad van die historiese landskap Ligurië en die
   huidige provinsie Genua, met sowat 590 000 inwoners. Die agglomerasie
   van Genua het sowat 800 000 inwoners (2004). Die stad is die setel van
   'n aartsbiskop en 'n universiteit. Die ou stadskern behoort tot die
   grootstes in Europa, en die stad spog met talle historiese paleise in
   'n verskeidenheid boustyle. Naas die hawe is die skeepsbou en die
   yster-, staal-, papier-, tekstiel- en chemiese nywerheid die ekonomiese
   basis van die stad. Ook voedselverwerking en handel lewer 'n groot
   bydrae tot Genua se ekonomie..

   Lees verder by Genua.
   besigtig
     __________________________________________________________________

   Week 11
   Die Nylrivier en sy delta (satellietfoto)

   Die Nyldelta word by die monding van die Nylrivier in Noord-Egipte
   gevorm, waar die rivier uitbrei, vertak en uiteindelik in die
   Middellandse See uitmond. Dit is met 'n oppervlakte van sowat 24 000
   vierkante kilometer een van die grootste rivierdeltas ter wêreld en
   strek van die hawestad Alexandrië in die weste tot by Port Said in die
   ooste. Die delta beslaan sowat 240 kilometer van die Mediterreense
   kuslyn en strek 160 kilometer suidwaarts na die binneland, waar dit
   naby die hoofstad Kaïro begin. Die delta is 'n vrugbare landboustreek
   besigtig
     __________________________________________________________________

   Let wel: week 12 is oorgeslaan om 'n fout in die weektelling te
   korrigeer. Die artikel is gevolglik herhaal sodat dit steeds vir 'n
   week vertoon.
     __________________________________________________________________

   Week 12 besigtig
     __________________________________________________________________

   Week 13
   Die mont Saint-Michel in 2005

   Mont-Saint-Michel (Bretons Menez Mikael) is 'n abdy, gebou op 'n
   rotsagtige eiland aan die Normandies-Bretonse kus (département Manche,
   Frankryk). Die abdy maak deel uit van die gelyknamige dorp in die
   canton van Pontorson. Die berg, wat sedert die jaar 1979 as een van die
   UNESCO se wêrelderfenisgebiede gelys word, is in 1987 tot 'n nasionale
   historiese monument verklaar. Dit word dikwels met die Sewe wonders van
   die wêreld vergelyk. Oorspronklik vorm die berg onder sy aanvanklike
   naam Mont Tombe saam met die klein eiland van die rif Tombelaine en die
   berg Mont Dol op die vasteland 'n soort heidense sentrum. Die Mont
   Tombe dien as 'n belangrike vergaderplek van druïdes, maar ook as
   offerplek, waar die gode deur die offers van jong mans gunstig gestem
   is.

   Lees verder by Mont-Saint-Michel
   besigtig
     __________________________________________________________________

   Week 14
   Wankelenjin in die Duitse Museum

   Die Wankelenjin is 'n tipe binnebrandenjin wat deur Duitse ingenieur
   Felix Wankel uitgevind is, en gebruik 'n roterende suier in plaas van
   resiprokerende suiers. Die ontwerp beloof gladde
   hoë-omwenteling-per-minuut krag van 'n kompakte, liggewig enjin.
   Wankelenjins word egter gekritiseer vir swak brandstofverbruik en
   oormatige uitlaatgasse. Die enjin is in die 1960's deur NSU
   Motorenwerke AG (NSU), wat later deel van Audi geword het, en Mazda
   bekend gestel. Alhoewel baie vervaardigers die ontwerp gelisensieer
   het, en Mercedes-Benz dit in hulle C-111 konsepmotor gebruik het, het
   slegs Mazda groot getalle Wankelenjins vervaardig. Sedert 2005 is die
   enjin slegs beskikbaar in die Mazda RX-8.

   Lees verder by Wankelenjin.
   besigtig
     __________________________________________________________________

   Week 15
   'n pylsterteend

   Die pylsterteend is 'n algemene en wydverspreide eend wat oor groot
   dele van Noord-Amerika, Europa en Asië voorkom, asook in sekere streke
   in Afrika. Die spesie kom ook voor in 'n klein strekie in Suidelike
   Afrika en word dus ook as 'n Suider-Afrikaanse voël beskou. Hulle is
   streng nomadies. Buite die paarseisoen is hulle hoogs gesellig en vorm
   groot gemengde swerms met ander eende. Eilandbevolkings het
   afgesplinter en ontwikkel in aparte spesies soos Eaton se Pylsterteend,
   'n nabyverwante spesie waarvan twee vorme op die Kergueleneilande, en
   Crozeteilande in die Suidelike Indiese Oseaan gevind word. In beide
   gevalle ontwikkel die manlike voēls nie volle broeivere nie.
   Bedreigings vir die pylsterteend sluit in: voëlgriep, habitatverlies,
   besoedeling en indringerplante.

   Lees die volledige weergawe van die Afrikaanse Wikipedia se 5000ste
   artikel by pylsterteend.
   besigtig
     __________________________________________________________________

   Week 16
   Die reliëfmodel by die Magersfonteinmuseum wat die troepebewegings
   tydens die geveg verduidelik

   Die Slag van Magersfontein het 'n beroemde oorwinning geword vir die
   Boeremagte tydens die Tweede Vryheidsoorlog. Hierdie slag het een van
   'n driestuks neerlae deur die Britse magte (saam met Colenso en
   Stormberg) uitgemaak wat in Brittanje as die Swart Week bekend gestaan
   het. Die slag het gevolg na drie opeenvolgende nederlae (Belmont,
   Graspan en Twee Riviere (aan die Engelse bekend as die slag van
   modderrivier) wat deur die Boeremagte gelei is in hul poging om Lord
   Methuen se opmars om Kimberley te ontset, te stuit.

   Lees verder by Slag van Magersfontein.
   besigtig
     __________________________________________________________________

   Week 17
   Die Brandenburger Tor, een van Berlyn se bekendste bakens

   Berlyn is die hoofstad en grootste stad van Duitsland met 3 394 000
   inwoners in die stad self en sowat 4,3 miljoen in die metropolitaanse
   gebied. 450 400 buitelanders leef in Berlyn, wat ook een van die
   grootste Turkse gemeenskappe in Europa het. Ná Londen is Berlyn die
   tweede grootste stad in die Europese Unie en een van die grootste
   metropolitaanse gebiede. Berlyn lê in die noordooste van die huidige
   Duitsland en word omring deur die deelstaat Brandenburg. Die stad dien
   in die verloop van sy geskiedenis meermale as die hoofstad van Duitse
   state soos die Keurvorstedom Brandenburg, die Koninkryk Pruise, die
   Duitse Ryk (1871 tot 1945) en die Duitse Demokratiese Republiek (1949
   tot 1990). Met die ontbinding van die ou provinsie Pruise deur die
   geallieerde magte in die jaar 1947 word Berlyn 'n afsonderlike
   deelstaat.

   Lees verder by Berlyn.
   besigtig
     __________________________________________________________________

   Week 18
   'n Tipiese plaashuis op die skiereiland Crozon (Finistère)

   Bretagne is 'n administratiewe streek in die noordweste van Frankryk,
   wat uit die départements Côtes-d'Armor, Finistère, Ille-et-Vilaine en
   Morbihan bestaan. Die administratiewe hoofstad is Rennes. Die naam
   Bretagne verwys naas die administratiewe gebied ook na die historiese
   provinsie Bretagne, waarvan tans net vier vyfdes deel uitmaak van die
   gelyknamige Franse région. Die oorblywende gebied, die département
   Loire-Atlantique met sy prefektuur Nantes (een van die voormalige
   hoofstede van die hertogdom Bretagne) is nou deel van die région
   Pays-de-la-Loire.

   Lees verder by Bretagne.
   besigtig
     __________________________________________________________________

   Week 19
   Tegnesium

   Tegnesium is 'n chemiese element met die simbool Tc en atoomgetal van
   43. Die chemiese eienskappe van hierdie silwergrys, radio-aktiewe,
   kristallyne oorgangsmetaal lê iewers tussen renium en magnesium. Die
   isotoop met die kortste leeftyd, Tc-99m, word gebruik in die
   kerngeneeskunde om sekere soorte kanker mee te diagnoseer. Dmitri
   Mendelejev het baie van die eienskappe van element 43 lank voor die
   ontdekking daarvan voorspel. In 1937 was die isotoop Tc-97, die eerste
   element wat kunsmatig vervaardig word. Die meeste tegnesium wat op
   aarde geproduseer word, is 'n neweproduk van die fisie van uraan-235 in
   kernreaktore en word onttrek vanuit die kernstawe. Geen isotoop van
   tegnesium het 'n halfleeftyd van langer as 4.2 miljoen jaar nie, dus
   het die waarneming daarvan in rooi reuse in 1952 die teorie ondersteun
   dat sterre ook swaarder elemente kan vervaardig. Op aarde kom tegnesium
   slegs natuurlik in uraanerts as 'n produk van spontane fisie voor; die
   hoeveelhede is uiters klein, maar die teenwoordigheid is nogtans
   vasgestel.

   Lees verder by Tegnesium
   besigtig
     __________________________________________________________________

   Week 20
   Woluwe-Saint-Lambert Avenue de Tervuren 279, palais Stoclet (1905/1911)
   - Argitek: Joseph Hoffmann - voorbeeld van Art Nouveau argitektuur in
   België.

   Die Koninkryk van België is 'n land in Noordwes-Europa begrens deur
   Nederland, Duitsland, Luxemburg en Frankryk. België het 'n bevolking
   van meer as tien miljoen mense in 'n gebied dertig-duisend vierkante
   kilometer groot. België lê op 'n kulturele kruispad tussen die
   Germaanse Europa (met Nederlandssprekende mense in die noorde, die
   Vlaminge) en die Romaanse Europa (met Franssprekende mense in die
   suide). Twee hooftale word in België gepraat: Nederlands — soms
   nie-amptelik Vlaams genoem — in Vlaandere in die noorde; en Frans, in
   Wallonië in die suide. Die hoofstad, Brussel, is amptelik tweetalig,
   maar die meerderheid van die inwoners praat Frans. 'n Amptelik erkende
   minderheid Duitse sprekers is in die ooste gesetel. Die linguistieke
   diversiteit lei gereeld tot politieke konflik, en word weerspieël in
   België se ingewikkelde regeringstelsel en politieke geskiedenis.

   Lees verder by België
   besigtig
     __________________________________________________________________

   Week 21
   'n Franstalige straatbord in Franschhoek

   Die Franse taal behoort tot die Romaanse groep van die Indo-Europese
   tale. Van alle Romaanse tale het dit ten opsigte van sy struktuur en
   uitspraak die sterkste wegbeweeg van die oorspronklike Latyn. Frans is
   naas Engels die enigste wêreldtaal wat op vyf vastelande gepraat word,
   en dit is die amptelike of verkeerstaal van meer as die helfte van die
   Afrikalande. Dit is ook een van die belangrikste tale van die
   internasionale en diplomatieke verkeer, 'n beduidende onderwystaal en
   die taal van internasionale organisasies soos die UPU (Wêreldposunie).
   besigtig
     __________________________________________________________________

   Week 22
   Beeld uit 'n 1250 Franse Bybel van Jode wat deur die kruisvaders dood
   gemaak word

   Die kruistogte verwys na 'n reeks militêre veldtogte wat tussen die
   11de en die 13de eeue plaasgevind het. Oorspronklik was dit
   Rooms-Katolieke pogings om die Heilige Land by die Moslems af te neem.
   Sommige was egter selfs teen ander Christene gemik. Kruistogte word dus
   dikwels gedefinieer as heilige oorloë teen groepe of volkere, wat as
   interne of eksterne teenstanders van die christendom beskou is. Die
   term "kruistog" dateer uit 'n tydperk ná die middeleeue en verwys na
   die kruise wat deelnemers van die kruistogte op hulle kleding
   aangebring het. In die breër sin word kruistog soms retories en
   metafories gebruik om 'n oorlog wat 'n godsdienstige oogmerk het, te
   regverdig.

   Lees verder by Kruistog
   besigtig
     __________________________________________________________________

   Week 23
   Tweetalige (Wallies-Engelse) padteken

   Wallies is 'n Keltiese taal. Wallies word deur moedertaalsprekers in
   die westelike deel van Brittanje bekend as Wallis, en in die Chubut
   Vallei, 'n Walliese immigrantegemeenskap in Patagonië in Argentinië,
   gepraat. Daar is ook sprekers in oor die hele wêreld vernaamlik in
   Engeland, die VSA en Australië. In 2001 is dit deur 20,5 % van die
   bevolking in Wallis gepraat, 'n styging van 2% sedert 1991. Wallies kom
   vir iemand wat die taal nie ken nie as volstrek onlogies en
   onuitspreekbaar voor. Die Walliese grammatika en uitspraak is egter
   juis baie konsekwent.

   Lees verder by Wallies
   besigtig
     __________________________________________________________________

   Week 24
   'n Blaar. Die plek waar fotosintese hoofsaaklik in plante plaasvind.

   Fotosintese is 'n belangrike biochemiese proses waarmee plante, alge,
   en sommige bakterieë die energie van sonlig benut om voedsel te
   vervaardig. Die meeste lewende organismes is per slot van rekening
   direk of indirek afhanklik van fotosintese vir hulle voedsel. Dit is
   verantwoordelik vir die vervaardiging van suurstof wat 'n groot deel
   van die aarde se atmosfeer uitmaak. Organismes wat energie omskakel
   deur middel van fotosintese word fototrowe genoem.

   Lees verder by Fotosintese
   besigtig
     __________________________________________________________________

   Week 25
   Turyn, met die Wes-Alpe in die agtergrond

   Turyn is die hoofstad van die administratiewe gebied Piëmont en 'n
   groot nywerheidsentrum in die noordweste van Italië. Turyn staan
   tradisioneel as die stad van die barok- en Art nouveau-boustyle bekend;
   die stad beskik daarnaas oor 'n groot aantal arkades. Turyn tree in
   Februarie 2006 as gasheerstad van die Olimpiese Winterspele op, en saam
   met die uitbou van die infrastruktuur skep internasionale argitekte
   soos Renzo Piano, Gae Aulenti en Arata Isozaki nuwe argitektoniese
   hoogtepunte.

   Lees verder by Turyn.
   besigtig
     __________________________________________________________________

   Week 26
   Die Grote Markt (Groot Mark) of Grand Place van Brussel

   Brussel is die hoofstad en politieke, ekonomiese en kulturele sentrum
   van België met 'n oppervlakte van 32,61 vierkante kilometer en 144 790
   inwoners. Saam met 18 ander stede en gemeentes vorm dit die
   metropolitaanse gebied (agglomeratie) van Brussel met sowat een miljoen
   oorwegend Franstalige inwoners. Dit is na Montréal ook die tweede
   grootste Franstalige agglomerasie buite Frankryk. Openbare instellings
   is twee- of drietalig.

   Lees verder by Brussel.
   besigtig
     __________________________________________________________________

   Week 27
   Waarneming by die Suidpool deur Roald Amundsen

   Antarktika is 'n kontinent by die Suidpool van die aarde, omring deur
   die Suidelike Oseaan en in twee verdeel deur die Transantarktiese
   Berge. Antarktika is die koudste plek op aarde en die kontinent is byna
   volledig met ys bedek. Dit is ook die kontinent met die laagste
   gemiddelde lugvogtigheid en dit is die winderigste en hoogste kontinent
   (gemiddeld) op aarde. Die kontinent se 14 miljoen km² oppervlak maak
   dit die vyfde grootste kontinent en die grootste woestyn ter wêreld.

   Lees verder by Antarktika.
   besigtig
     __________________________________________________________________

   Week 28
   Keiserpikkewyne met kleintjies

   Die pikkewyne is 'n groep seevoëls uit die Suidelike Halfrond wat nie
   kan vlieg nie. Hulle verteenwoordig die enigste familie in die orde
   Sphenisciformes wat onder die Neognathae tel. Die seeduikers
   (Gaviiformes) en stormvoëlagtiges (Procellariiformes) vorm waarskynlik
   hulle stamverwante sustersgroepe. Pikkewyne is maklik onderskeibaar van
   alle ander voëls en is uitstekend aangepas tot 'n lewe in die see en
   deels om in die koudste dele van die wêreld te oorleef.

   Lees verder by pikkewyn.
   besigtig
     __________________________________________________________________

   Week 29
   Finse skitroepe in Noordelike Finland 12 Januarie 1940.

   Die Winteroorlog (ook bekend as die Sowjet-Finse Oorlog of die
   Russies-Finse Oorlog) het uitgebreek toe die Sowjetunie Finland op 30
   November 1939 aanval, drie maande na die aanvang van die Tweede
   Wêreldoorlog. As gevolg hiervan is die Sowjetunie op 14 Desember uit
   die Volkebond geskop. Sowjetleier Josef Stalin het verwag dat die hele
   land teen die einde van die jaar oorwin sou wees, maar Finse weerstand
   het die Sowjetmagte, wat die Finne drie tot een in getalle oortref het,
   se planne in die wiele gery. Finland hou tot Maart 1940 uit toe 'n
   vredesverdrag geteken is waarvolgens omtrent 10% van Finland se
   grondgebied en 20% van die land se nywerheidsvermoë aan die Sowjetunie
   afgestaan is. .

   Lees verder by Winteroorlog.
   besigtig
     __________________________________________________________________

   Week 30
   Die weegskaal van die gereg

   'n Patent is 'n stel uitsluitlike regte wat deur die staat aan 'n
   persoon toegeken word vir 'n vaste typerk in ruil vir die beheerde,
   openbare bekendmaking van sekere besonderhede van 'n toestel, tegniek,
   proses of samestelling van materiale (wat as 'n uitvinding bekend
   staan) wat nuut is, innoverend en nie voor-die-hand-liggend is nie en
   bruikbaar is of nywerheidstoepassings het. Die uitsluitlike regte wat
   aan die patenthouer gegee word is die reg om ander te verhoed om die
   patent waarop aanspraak gemaak word te maak, gebruik, te verkoop,
   aanbiedinge tot die verkoop daarvan te maak of dit in te voer. Die
   regte wat aan die patenthouer toegeken word sluit nie noodwendig die
   reg in om die uitvinding self te maak, te verkoop of te gebruik nie.
   Die patenthouer mag byvoorbeeld eers aan ander wette en regulasies
   voldoen alvorens hy kan gebruik maak van die uitvinding.

   Lees verder by patent.
   besigtig
     __________________________________________________________________

   Week 31
   'n Uitsig oor die Middel-Swartwoud

   Die Swartwoud is 'n dig bebosde gebied, wat van die sogenaamde
   "Drielandepunt" (Switserland - Frankryk - Duitsland) langs die vlaktes
   van die Ryn se boloop sowat 160 kilometer noord strek. Dit is die
   grootste van die Duitse middelgebergtes en lê in die suid-weste van die
   deelstaat Baden-Württemberg. Die bergreeks bereik in die suidelike
   gedeelte 'n wydte van tot by 60 kilometer, in die noorde net 30
   kilometer.

   Lees verder by Swartwoud.
   besigtig
     __________________________________________________________________

   Week 32
   Die hoofstad Sofia, met die Vitosja-bergspits in die agtergrond

   Bulgarye is 'n land in Suidoos-Europa. Dit word begrens deur die Swart
   See in die ooste, Griekeland en Turkye in die suide, Serwië en die
   Voormalige Joegoslawiese Republiek van Masedonië in die weste, en
   Roemenië in die noorde. Die land vorm ten opsigte van sy landskappe en
   sy kultuur 'n oorgangsgebied tussen Europa en die Ooste, maar ook
   tussen die Mediterreense en vastelandse gebiede van Oos-Europa.

   Lees verder by Bulgarye.
   besigtig
     __________________________________________________________________

   Week 33
   'n Vulkaanuitbarsting in 2004

   Réunion is 'n eiland en oorsese département van Frankryk, geleë in die
   Indiese Oseaan omtrent 700 kilometer oos van Madagaskar en 200
   kilometer suidwes van Mauritius, met 'n oppervlak van 2 512 vierkante
   kilometer en 775 000 inwoners. Soos ander oorsese Franse gebiede is
   Réunion ook een van die 26 régions van Frankryk.

   Lees verder by Réunion.
   besigtig
     __________________________________________________________________

   Week 34
   Die kleinletter pi

   Die wiskundige konstante π (geskryf as "pi" wanneer die Griekse letter
   nie beskikbaar is nie, uitgespreek "pie") word algemeen in wiskunde en
   fisika gebruik. In Euclidiese meetkunde word π gedefinieer as óf die
   verhouding van 'n sirkel se omtrek tot sy deursnit, óf as die oppervlak
   van 'n sirkel van radius 1 (die eenheidsirkel). Meeste moderne
   handboeke definieer π analities deur trigonometriese funksies te
   gebruik, soos b.v. as die kleinste positiewe x waarvoor sin(x) = 0, of
   twee maal die kleinste positiewe x waarvoor cos(x) = 0. Al hierdie
   definisies is ekwivalent.

   Lees verder by Pi
   besigtig
     __________________________________________________________________

   Week 35
   Rotskus naby Etretat

   Normandië is 'n historiese provinsie in die noord-weste van Frankryk,
   wat van die riviervlaktes van die Seine (Haute-Normandie) tot by die
   skiereiland Cotentin (Basse-Normandie) en die Kanaaleilande strek.
   Terwyl die vasteland deel uitmaak van die Franse Republiek, is die
   Kanaaleilande sedert die middeleeue 'n Britse kroongebied. In die
   huidige Frankryk verwys die term Normandië dikwels na die
   administratiewe geweste Haute-Normandie en Basse-Normandie

   Lees verder by Normandië.
   besigtig
     __________________________________________________________________

   Week 36
   Meer naby Killarney, graafskap Kerry

   Die Republiek van Ierland is 'n onafhanklike staat in die noord-weste
   van Europa, wat met 70 273 vierkante kilometer sowat vier vyfdes van
   die eiland Ierland beslaan. Noord-Ierland, die gebied in die
   noord-ooste van Ierland, is een van die deelstate van die Verenigde
   Koninkryk. Die Republiek van Ierland het 4,1 miljoen inwoners. Die
   Republiek van Ierland is sedert 1973 'n lidstaat van die Europese Unie
   en beskik oor 'n hoogs ontwikkelde ekonomie, wat immigrante uit ander
   Europese en oorsese lande lok.

   Lees verder by Republiek van Ierland.
   besigtig
     __________________________________________________________________

   Week 37
   Die binnekant van 'n hardeskyf met die skyf verwyder. Aan die
   linkerkant is die lees-skryf arm. In die middel kan die elektromagnete
   van die skyf se motor gesien word.

   'n Hardeskyf is 'n toestel vir die stoor van data op 'n magnetiese
   oppervlak in die vorm van hardeskyfplate. Dit gebruik roterende skywe
   wat elk 'n gladde magnetiese oppervlak het waarop digitale data gestoor
   kan word. Inligting word op die plaat gestoor deur die aanwending van
   'n magnetiese veld baie naby aan die magnetiese oppervlak deur die
   lees-skryfkop.

   Lees verder by hardeskyf.
   besigtig
     __________________________________________________________________

   Week 38
   Die sentrale Pireneë

   Die Pireneë is 'n bergreeks in Suidwes-Europa, wat die natuurlike grens
   tussen Frankryk en Spanje vorm. Die Pireneë skei Frankryk van die
   Iberiese Skiereiland en strek oor 'n afstand van sowat 430 kilometer
   van die Golf van Biskaje in die Atlantiese Oseaan tot by die Kaap Creus
   aan die Middellandse See.

   Lees verder by Pireneë.
   besigtig
     __________________________________________________________________

   Week 39
   Air France Concorde

   Die Concorde is 'n supersoniese vliegtuig, wat deur die Franse en
   Britse lugvaartnywerhede gemeenskaplik vervaardig is. Naas die Russiese
   Tupolev-144 is dit een van slegs twee supersoniese passasiersvliegtuie
   wat ooit vervaardig en in diens geneem is. Die vliegtuig is volgens die
   ooreenkoms van 29 November 1962 tussen die Franse en Britse regerings
   oor 'n tydperk van 15 jaar ontwikkel en deur die Franse maatskappy
   Aérospatiale (tans EADS) en die Britse British Aircraft Corporation
   (tans BAE Systems) gebou.

   Lees verder by Concorde
   besigtig
     __________________________________________________________________

   Week 40
   Die kasteel Eilean Donan

   Skotland is 'n deelstaat in die noordweste van Europa en vorm een van
   die vier deelstate van die Verenigde Koninkryk. Die hoofstad,
   Edinburgh, is een van die belangrikste finansiële sentrums in Europa.
   Skotland beslaan met 78 772 vierkante kilometer sowat een derde van
   Groot-Brittanje se oppervlak en grens aan Engeland in die suide. In die
   ooste word Skotland deur die Noordsee begrens, in die noorde en weste
   deur die Atlantiese Oseaan, en in die suidweste deur die Noordelike
   Kanaal en die Ierse See.

   Lees verder by Skotland.
   besigtig
     __________________________________________________________________

   Week 41
   'n Illustrasie van die verskeie onderdele van 'n vierslag-enjin.

   'n Binnebrandenjin oftewel die suier binnebrandenjin is enige enjin wat
   funksioneer deur brandstof binne in die enjin te verbrand. Daarteenoor
   kry mens ook buitebrandenjins soos die stoomenjin en die Stirling
   enjins, wat brandstof aan die buitekant van die enjin laat brand.
   Stralerenjins en gasturbines gebruik ook interne verbranding maar die
   term 'binnebrandenjin' verwys normaalweg na enjins waar die verbranding
   met tussenposes plaasvind en waar daar resiprokerende masjinerie
   teenwoordig is.

   Lees verder by Binnebrandenjin.
   besigtig
     __________________________________________________________________

   Week 42
   Montreux in die aandskemer

   Montreux is die derde grootste stad van die Franstalige kanton Vaud in
   Switserland, aan die oostelike oewer van die Lac Léman, met sowat
   22 900 inwoners (2003). Danksy die beskermende agterland met berge van
   meer as 2 000 meter het Montreux 'n baie milde klimaat met subtropiese
   flora langs die oewerpromenade. Die stad is vandag een van die
   belangrikste toeristebestemmings van Switserland en met sy Montreux
   Jazz Festival ook 'n internasionale ontmoetplek van die musiekbedryf.
   Montreux het ook 'n verbintenis met Suid-Afrika: In die noordwestelike
   stadswyk Clarens lê die huis waar Paul Kruger, die President van die
   Zuid-Afrikaansche Republiek (ZAR), op 14 Julie 1904 oorlede is en wat
   nou as Krugerhuis bekend staan.

   Lees verder by Montreux.
   besigtig
     __________________________________________________________________

   Week 43
   Eksperiment wat 'n (waarskynlik argon-) laser gebruik

   Laser is 'n afkorting in engels wat staan vir (light amplification by
   stimulated emission of radiation) wat in afrikaans vertaal
   "ligversterking deur die gestimuleerde emissie van straling" beteken.
   'n Laser is 'n toestel wat 'n kwantummeganiese effek naamlik
   gestimuleerde emissie, benut om 'n koherente straal lig te lewer.
   (D.w.s. golwe is in fase en geen interferensie vind plaas nie.) Lig van
   'n laser is dikwels parralel en monochromaties, maar dit is nie waar
   vir alle tipe lasers nie.

   Lees verder by laser.
   besigtig
     __________________________________________________________________

   Week 44
   Die buffel

   Die buffel is 'n gelyktonige hoefdier van die familie Bovidae, en die
   subfamilie Bovinae. Die swaarste trofeebuffel ooit (aangeteken in die
   Willem Pretoriuswildreservaat) het 900 kilogram geweeg. Die
   rekordhoringlengte vir Suider-Afrika is aangeteken in Zimbabwe as
   124,8cm. Die buffel is enorm groot, swaargebou en beesagtig in
   voorkoms. Volwasse bulle se velkleur is donkerbruin tot swart. Die
   koeie se velkleur is gewoonlik ligter. Jong buffels se vel het 'n
   rooibruin voorkoms. Die hare van die pels is kort en grof, en word yler
   met toenemende ouderdom.

   Lees verder in die buffelartikel.
   besigtig
     __________________________________________________________________

   Week 45
   Straathoek in Buenos Aires

   Buenos Aires (34°40′S 58°24′W) is die hoofstad en die ekonomiese,
   kulturele en nywerheidsentrum van Argentinië en grootste Spaanstalige
   stad ter wêreld, met 2 746 761 inwoners (2005) in die Distrito Federal
   (203 km²) en sowat twaalf miljoen mense in die metropolitaanse gebied
   (Gran Buenos Aires) van 2 915 km². Die stad lê aan die mond van een van
   die grootste riviere wêreldwyd, die Río de la Plata (Silwerrivier).
   Aangesien Gran Buenos Aires sowat 'n derde van die Argentynse bevolking
   huisves, oorheers sy ekonomie die res van die land.

   Lees verder by Buenos Aires.
   besigtig
     __________________________________________________________________

   Week 46
   Flüeli-Ranft, Switzerland, Kanton Obwalden

   Die Switserse Konfederasie is 'n klein federale staat in
   Sentraal-Europa, met Duitsland, Frankryk, Italië, Oostenryk en
   Liechtenstein as aangrensende lande. Die land het 'n lang tradisie van
   politiese en militêre neutraliteit, maar ook vir internasionale
   samewerking aangesien dit die tuiste is van baie internasionale
   organisasies. Confœderatio Helvetica (CH), die Latynse weergawe van die
   amptelike naam, vermy ‘n keuse tussen die vier amptelike tale. Die
   afkorting word op soortgelyke manier gebruik; dit word byvoorbeeld
   gebruik as Switserland se Internet topvlakdomein, .ch.

   Lees verder by Switserland.
   besigtig
     __________________________________________________________________

   Week 47
   Mont-Tremblant in Québec

   Québec is een van die tien provinsies van Kanada met 'n landoppervlakte
   van 1 540 687 vierkante kilometer en 7 598 100 inwoners (2005). Die
   provinsie het grense met die Verenigde State in die suide, die
   provinsie Ontario in die weste en die provinsie Nouveau-Brunswick
   (Engels: New Brunswick) in die ooste. Sowat die helfte van die
   grondgebied bestaan uit mere en riviere - die provinsie besit 16
   persent van die wêreld se varswaterreserwes. Die noorde (Grand-Nord
   québécois) is arkties en yl bevolk, terwyl die vlaktes van die
   Saint-Laurentrivier tot die gematigde sone behoort. Die grootste stede
   is Québec (stad), die provinsiale hoofstad, en Montréal.

   Lees verder by Québec (provinsie).
   besigtig
     __________________________________________________________________

   Week 48
   Patagonië in die Suide van Argentinië

   Die Republiek Argentinië is 'n Spaanse land in die suide van
   Suid-Amerika, tussen die Andesgebergte en die suidelike Atlantiese
   Oseaan. Dit is die land van Evita, Maradona en die Tango. Argentinië is
   Suid-Amerika se top Rugbyspelende land en ook die land waarheen 'n
   groep Afrikaners vroeg in die vorige eeu getrek het. Argentinië grens
   aan Uruguay, Brasilië, Paraguay, Bolivia en Chili. Die naam,
   Argentinië, is afgelei van die Latynse woord argentum (silwer), 'n
   edelmetaal wat 'n belangrike rol gespeel het in die opkoms van Europese
   kolonialisme in Argentinië. In 2001 het ekonomiese probleme insluitend
   die grootste wanbetaling van buitelandse skuld ($88 biljoen) ooit,
   gelei tot bloedige onluste en die val van die regering. Ekonomiese
   maatreëls soos die ontkoppeling van die peso van die dollar het egter
   intussen tot indrukwekkende ekonomiese herstel gelei en Argentinië is
   nou ook 'n gewilde toeriste-bestemming, aangehelp deur die gunstige
   wisselkoers teenoor meeste belangrike geldeenhede.

   Lees verder by Argentinië.
   besigtig
     __________________________________________________________________

   Week 49
   Tipiese winkel in Provence

   Provence is 'n historiese landskap langs die Mediterreense kus van
   Suidoos-Frankryk, tussen die Rhônevallei in die weste en Italië in die
   ooste. In die noorde word dit deur die landskap Dauphiné (région
   Rhône-Alpes) begrens. Die huidige naam is afgelei van die Latynse naam
   Provincia, waarmee die Romeine in die omgangstaal na hierdie deel van
   die provinsie Gallia Narbonensis verwys het. In die Romeinse tydperk
   vestig 'n groot aantal veterane van die Romeinse leër hulle in die
   gebied. Die huidige départements Alpes-de-Haute-Provence, Var, Vaucluse
   en Bouches-du-Rhône maak deel uit van die historiese gebied Provence.
   Hulle vorm saam met die départements Hautes-Alpes en Alpes-Maritimes
   die administratiewe région Provence-Alpes-Côte d'Azur. Die onafhanklike
   vorstedom Monaco lê halfpad tussen Nice en die Frans-Italiaanse grens.
   Provence bevat 'n wye verskeidenheid landskapsvorme, wat van die
   vrugbare riviervallei van die Rhône in die weste tot by die
   berglandskap van die Seealpe in die ooste strek (met Mont Ventoux, die
   Luberon en die Alpilles as die belangrikste berggebiede). Die suidelike
   kusgebiede langs die Middellandse See word onder meer deur die
   vleilandskap van Camargue gekenmerk.

   Lees verder by Provence
   besigtig
     __________________________________________________________________

   Week 50
   Windkragsentrale in Duitsland

   Die term hernubare energie (wat dikwels ook volhoubare of duursame
   energie genoem word) verwys na natuurlike en (byna) onuitputlike
   energiebronne soos son- en geotermiese krag, getye- en windkrag wat vir
   tegniese kragopwekking gebruik kan word en fossielbrandstowwe soos
   steen- en bruinkool, aardgas en ru-olie in toenemende mate begin
   vervang. Volgens die fisiese wette is die bogenaamde alternatiewe
   energiebronne nie "hernubaar" nie, maar kom voortdurend in natuurlike
   prosesse voor. Daar is ook 'n bestendige oorskot van byvoorbeeld
   sonenergie wat vanuit ons aarde weer na die ruimte teruggestraal word.
   Die ontginning van hierdie duursame energiebronne beteken slegs dat 'n
   klein hoeveelheid energie vir die menslike gebruik benut word.
   Energieverbruik in die suiwer fisiese sin is nie denkbaar sonder dat
   die energie in die natuurlike prosesse teruggevoer word nie. In
   teenstelling met die voortdurende natuurlike prosesse is die
   kragopwekking deur middel van fossiele brandstowwe geen duursame proses
   nie. Die groot voorrade kool, ru-olie en aardgas is oor 'n groot
   tydperk van enkele honderd miljoen jaar in 'n natuurlike proses deur
   die verrotting van biomassa gevorm, wat teoreties ook "hernubaar" sou
   kon wees. Tans het die verbruik van fossiele brandstowwe egter 'n peil
   bereik waar voorrade binne enkele dekades sal opraak.

   Leer verder by hernubare energie
   besigtig
     __________________________________________________________________

   Week 51 Wikipedia:Voorbladartikel week 51 2006
   besigtig
     __________________________________________________________________

   Week 52
   Die Kaapse Driehoeke

   'n Posseël dien as bewys vir die vooruitbetaling van 'n bepaalde
   posgeld. Meesal is dit 'n klein reghoekige gegomde stukkie papier met
   een of meer afbeeldings, wat op 'n koevert of poskaart geheg word om
   aan te toon dat die afsender vir die aflewering reeds vooraf betaal
   het. Alhoewel daar nou in baie lande ook moderne massaseëls met
   eenvoudige uitleg bestaan, wat in outomate of met spesiale sagteware
   gedruk kan word, bly tradisionele seëls nog steeds miniatuurkunswerke,
   wat kulturele, historiese, politiese of ander onderwerpe behandel,
   historiese gebeurtenisse gedenk of maatskaplike en ander doeleindes met
   hulle gedrukte boodskap van prente, tekeninge en teks kan bevorder. Die
   poskantore van die verskillende lande ding gereeld met mekaar mee om
   die mooiste posseëls uit te reik, en danksy 'n groot aantal
   seëlversamelaars, wat die seëls koop sonder om van die daarmee betaalde
   diens gebruik te maak, speel seëls ook 'n belangrike ekonomiese rol en
   is 'n vername bron van inkomste vir baie kleiner lande.

   besigtig
   Kategorie: Wikipedia

