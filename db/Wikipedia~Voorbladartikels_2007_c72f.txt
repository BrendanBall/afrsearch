Wikipedia:Voorbladartikels 2007


   Week 1
   'n Bladsy van die strokiesprentreeks Little Nemo

   'n Strokiesverhaal (of tekenprentverhaal) is die generiese term vir
   sekwensiële kuns. Dit bestaan uit 'n reeks sekwensiëel gerangskikte
   prente, wat 'n gebeurtenis beskryf of 'n verhaal vertel. Gewoonlik word
   die prente gekombineer met verhalende teks en direkte rede (wat dikwels
   in die vorm van spraakborrels aangebied word).

   Die rotstekeninge van die grotte van Lascaux in Frankryk en soortgelyke
   tekeninge in Italië, Algerië en Sjina kan as vroeë strokiesverhale
   beskryf word. Die definisie van 'n strokiesverhaal as sekwensiëel
   gerangskikte prente sluit ook die antieke fresko's van Egipte,
   Griekeland en Rome in wat met 'n reeks beelde vertel word. Die
   Middeleeuse Tapyt van Bayeux, wat die Normandiese verowering van
   Engeland uitbeeld, is sonder twyfel een van die beroemdste
   strokiesverhale.

          ...lees verder

   besigtig
     __________________________________________________________________

   Week 2
   nagtelike uitsig oor Los Angeles

   Los Angeles is 'n groot, uitgestrekte metropool aan die weskus van die
   Verenigde State. Dit is die grootste stad in Kalifornië, en op een na
   die grootste stad in die Verenigde State, met 'n inwonertal van
   4 100 000. In die metropolitaanse gebied van Los Angeles woon meer as
   17 miljoen mense met uiteenlopende etniese en ekonomiese agtergronde.
   Die stad geniet 'n gematigde en sonnige klimaat. Los Angeles word in
   die ooste en noorde deur bergreekse omring. Noord van Los Angeles lê
   die San Fernandovallei, wat sowat een derde van die inwoners huisves.
   Die vallei word deur die Griffithpark en die Santa Monicaberge afgesny
   van Hollywood en die stadsentrum. Die filmindustrie is sterk
   verteenwoordig en is byna sinoniem met Hollywood. Soms word na Los
   Angeles as 'n "horisontale stad" verwys, aangesien daar min
   wolkekrabbers is en die stadsgebied oor 'n groot oppervlakte uitgebrei
   het.

   Leer verder by Los Angeles
   besigtig
     __________________________________________________________________

   Week 3
   Voorbeeld van 'n Webjoernaal

   'n Webjoernaal (ook bekend as 'n webblog of blog) is 'n webwerf wat
   gereeld opgedateer word en waarop die inligting in chronologiese
   volgorde weergegee word. Besoekers vind ook op die tuisblad die mees
   onlangse bydraes. Die outeur skep in wese 'n joernaal van inligting wat
   hy wil deel met die besoekers aan sy webjoernaal. Gewoonlik bestaan 'n
   webjoernaal uit teks, maar kan ook oor foto's, video of klank gaan.
   Webjoernale bied hul lesers ook gewoonlik die geleentheid om reaksies
   op artikels te plaas of 'n reaksie via 'n terugspoormeganisme agter te
   laat.

   Leer verder by webjoernaal.
   besigtig
     __________________________________________________________________

   Week 4
   Gallië in die tydperk van Caesar (58 v.C.)

   Die term Gallië verwys na die geografiese gebied tussen die Ryn in die
   ooste, die Alpe en die Middellandse See in die suide, die Pireneë en
   die Atlantiese Oseaan in die weste en noorde, wat sedert die 7de en 6de
   eeu v.C. deur Kelte bewoon is. Die sowat sestig Galliese stamme in
   hierdie gebied, wat ongeveer die huidige Frankryk, België, westelike
   Switserland en Noord-Italië beslaan, moet eerder as 'n kulturele en
   waarskynlik ook ekonomiese eenheid beskou word. Voor die Romeinse
   verowering is hulle nooit in een ryk verenig nie.

   Leer verder by Gallië.
   besigtig
     __________________________________________________________________

   Week 5
   Sanssouci pawiljoen in Potsdam

   Potsdam is die administratiewe sentrum en grootste stad van die Duitse
   deelstaat Brandenburg. Potsdam lê digby die suidwestelike stadsgrens
   van die Duitse hoofstad Berlyn, wat 'n eie deelstaat in die hart van
   Brandenburg vorm, en maak deel uit van die Europese metropolitaanse
   gebied Berlyn-Brandenburg. Dit is die voormalige hoofstad van die
   historiese koninkryk Pruise, en beskik oor 'n ryk kulturele erfenis
   van, onder meer, koninklike kastele en parke, waarvan Sanssouci die
   bekendste is. Potsdam is 'n gewilde toeristebestemming en is sedert
   1990 'n UNESCO Wêrelderfenisgebied.

   Leer verder by Potsdam.
   besigtig
     __________________________________________________________________

   Week 6
   'n Polêre rooster met verskeie hoeke wat gemerk is.

   Die poolkoördinaatstelsel is 'n twee-dimensionele koördinaatstelsel
   waarin punte gegee word deur 'n hoek en 'n afstand vanaf die pool, die
   middelpunt van die koördinaatstelsel (ekwivalent aan die oorsprong in
   die Cartesiese koördinaatstelsel). Die poolkoördinaatstelsel het vele
   toepassings in die wiskunde en ander velde. Dit is veral nuttig in
   omstandighede waar die verhouding tussen twee punte geredelik in terme
   van hoeke en afstande bepaal kan word; vir baie soorte krommes is 'n
   poolvergelyking die eenvoudigste of enigste wyse van voorstelling.

   Leer verder by poolkoördinaatstelsel.
   besigtig
     __________________________________________________________________

   Week 7
   Beeld:Villa Savoye - Poissy, France.jpg

   Modernisme is 'n denkrigting wat die mens se vermoë om die ontwerpte
   omgewing met behulp van kennis en tegniek te skep, verbeter,
   dekonstrueer en hervorm, herbevestig. Die term dek verskeie politiese,
   kulturele en kunsbewegings wat hulle oorsprong in die veranderinge in
   die Westerse samelewing teen die einde van die 19de eeu en die begin
   van die 20ste eeu het. Breedweg beskryf modernisme 'n reeks hervormende
   kulturele bewegings in kuns en argitektuur, musiek, literatuur en die
   toegepaste kunste wat te voorskyn gekom het in die dekades voor 1914.
   Dit het aspekte van rebellie teen negentiende eeuse tradisies, en die
   uitdagings van die volledig geïndustrialiseerde wêreld.

   Lees verder by modernisme.
   besigtig
     __________________________________________________________________

   Week 8
   'n Franse Sider

   Sider is die generiese naam vir verskillende soorte sap en wyn wat van
   appels of pere gepers is. Die Afrikaanse sider en Engelse cider is
   leenwoorde wat uit die Franse taal oorgeneem is. Die Romeine het hul
   olyf- en wynperse aangepas vir die maak van vrugtewyn. Hulle het reeds
   'n verskeidenheid wyne wat van vrugte gemaak is geken, veral in die
   geweste waar gewone wyn nie verbou kon word nie. Hulle het ook appelwyn
   gegis om 'n alkoholiese drank te verkry wat volgens Romeinse bronne
   egter slegs geneeskundig aangewend is.

   Lees verder by sider.
   besigtig
     __________________________________________________________________

   Week 9
   Die berglandskap van die Hoë Tatra (Vysoké Tatry)

   Slowakye (Slowaaks: Slovensko) is 'n jong republiek in Sentraal-Europa,
   wat op 1 Januarie 1993 ontsaan het toe Tsjeggo-Slowakye verdeel is in
   Tsjeggië en Slowakye. Die land word begrens deur Tsjeggië in die weste,
   Pole in die noorde, Oekraïne in die ooste, Hongarye in die suide en
   Oostenryk in die suidweste. Die hoofstad Bratislava is ook die grootste
   stad in die land. Die land is grotendeels bergagtige gebied, wat tydens
   die twintigste eeu 'n geheel gevorm het met die taalkundige en
   kulturele nou-verwante Tsjeggië. Slowakye het eeue lank deel uitgemaak
   van Hongarye.

   Lees verder by Slowakye.
   besigtig
     __________________________________________________________________

   Week 10
   'n Voetgangerbrug wat Straatsburg sedert 2004 met Kehl (Duitsland)
   verbind

   Straatsburg is die hoofstad van die gewes (région) Elsas in die
   noordooste van Frankryk, met 272 800 inwoners in die stad (2004) en
   sowat 650 000 in die metropolitaanse gebied (1999). Die stad is ook die
   hoofstad van die département Bas-Rhin. Straatsburg lê teen die
   Illrivier, die Ryn-Rhône- en die Ryn-Marne-kanaal en beskik oor 'n
   rivierhawe. Die stad is 'n sentrum van die motor-, voedsel-, tekstiel-
   en masjienbounywerhede. Straatsburg is die setel van die Europese Raad
   en die Europese Geregshof van Menseregte. Saam met die Belgiese
   hoofstad Brussel is dit ook die setel van die Europese Parlement.

   Lees verder by Straatsburg.
   besigtig
     __________________________________________________________________

   Week 11
   'n Nagtelike uitsig oor die binnestad van Keulen

   Keulen (Duits: Köln, Frans en Engels: Cologne) is die vierde grootste
   stad van die Bondsrepubliek Duitsland en die grootste stad van die
   westelike deelstaat Noordryn-Wesfalen. Die stad aan die Ryn gaan terug
   op 'n Romeinse nedersetting en is met sy meer as 2 000-jarige
   geskiedenis een van die oudste stede in Duitsland. Vandag is die stad
   met naastenby een miljoen inwoners die ekonomiese, kulturele en
   geskiedkundige sentrum van die Rynland. Sy ligging aan die Ryn, die
   belangrikste Duitse rivier, en by die kruispunt van belangrike
   handelsroetes maak van Keulen ook 'n eersterangse Europese
   vervoersentrum.

   Lees verder by Keulen
   besigtig
     __________________________________________________________________

   Week 12
   Die Chandos-portret van William Shakespeare

   William Shakespeare was 'n Engelse digter en toneelskrywer en word geag
   as die belangrikste skrywer van die Engelse taal en die wêreld se
   vernaamste dramaturg. Hy het ongeveer 38 toneelstukke en 154 sonnette
   asook 'n verskeidenheid ander gedigte geskryf. Shakespeare was reeds 'n
   gewilde skrywer in sy eie leeftyd, maar na sy dood is hy steeds meer
   geprys en sy werk is deur die eeue heen toenemend vereer deur talle
   prominente kulturele figure en daar word soms na hom verwys as die
   "Bard of Avon" (die Minnesanger van Avon), of eenvoudig net die "Bard",
   of die "Swaan van Avon".

   Lees verder by William Shakespeare
   besigtig
     __________________________________________________________________

   Week 13
   Die Senaatsplein

   Helsinki is die hoofstad van Finland en die Finse gewes Uusimaa met
   563 689 inwoners (2006). Helsinki is die grootste stad van Finland en
   sy politieke, ekonomiese, kulturele, opvoedkundige en geestelike
   sentrum. Meer as 'n kwart van die Finse bevolking woon in die
   metropolitaanse gebied van Helsinki met 1,233 miljoen inwoners.
   Helsinki is 'n tweetalige stad, en 6,2 persent van sy inwoners praat
   Sweeds. Naas 'n Finstalige meerderheid van sowat 88 persent huisves die
   stad ook die grootste aantal buitelanders in Finland.

   Lees verder by Helsinki.
   besigtig
     __________________________________________________________________

   Week 14
   Hooglandse Kerk, Leiden

   Leiden is naas Rotterdam, Den Haag, Dordrecht en Zoetermeer, die vyfde
   stad van die Nederlandse provinsie Zuid-Holland. Dié stad is aan die
   Rynrivier geleë en vorm 'n enkele stedelike gebied met Oegstgeest,
   Leiderdorp en Voorschoten. Leiden beslaan 'n oppervlakte van 23,16
   vierkante kilometer en het ongeveer 117 989 inwoners, die agglomerasie
   het 254 000 inwoners. Die stad het as 'n sogenaamde dykdorp aan die
   voete van 'n kunsmatige heuwel ontstaan, waar die Ou en Nuwe Rynriviere
   saamvloei. In die oudste vermelding van die stad, omstreeks 860, het
   dit as Leithon bekend gestaan. Die vesting van Leiden in die graafskap
   van Holland het in die 9de eeu ontstaan toe die Wikings oor Utrecht
   geheers het. Leiden is tot voor 1420 deur burggrawe en
   verteenwoordigers van die howe in Nederland regeer. In 1266 het Leiden
   stadsregte bekom.

   Lees verder by Leiden.
   besigtig
     __________________________________________________________________

   Week 15
   Die Hemispheric by die Ciutat de les Arts i les Ciències by Santiago
   Calatrava, Valencia, Spanje

   Valencia is die derde grootste stad in Spanje. Valencia is ook 'n
   hawestad aan die Ooskus van Spanje en is aan die Middellandse See
   geleë. Valencia is in 137 v.C. deur die Romeine gestig op die terrein
   van 'n vorige Iberiese dorp aan die oewer van die Turiarivier. Die
   oorspronklike Latynse naam van die stad was Valentia, wat "krag" of
   "fermheid" beteken. Tydens die Moorse besetting van Valencia het dié
   stad as Balansiya bekend gestaan. Die bevolking van die stad van
   Valencia staan volgens 'n skatting van Maart 2006 op 807 000 inwoners.
   Valencia het 'n Mediterreense klimaat met warm droë somers en matige
   winters.

   Lees verder by Valencia, Spanje.
   besigtig
     __________________________________________________________________

   Week 16
   'n Blok huise word afgebrand tydens die Ghetto Opstand.

   Die Warskou Ghetto Opstand was die Joodse opstanding teen
   Nazi-Duitsland se pogings om die oorblyfsels van die Warskou Ghetto in
   Pole tydens die Tweede Wêreldoorlog te elimineer. Die belangrike
   voorloper van die hoofgeveg was 'n gewapende opstand teen die Duitsers
   en hulle Joodse medewerkers wat begin het op 18 Januarie 1943. Die
   hoofgeveg het geduur van 19 April 1943, tot 16 Mei van dieselfde jaar,
   toe 'n vasbytende, maar swak gewapende en sleg voorsiende
   weerstandsbeweging uiteindelik deur SS-Gruppenführer (toe
   Brigadeführer) Jürgen Stroop verslaan is.

   Lees verder by Warskou Ghetto Opstand.
   besigtig
     __________________________________________________________________

   Week 17
   Saturnus

   Saturnus is die sesde planeet van die Son af. Dit is 'n gasreus en die
   tweede grootste planeet in die sonnestelsel na Jupiter. Saturnus het 'n
   kenmerkende ringstelsel wat hoofsaaklik bestaan uit ysdeeltjies,
   klipperige afval en stof. Die planeet is vernoem na die Romeinse god
   Saturnus en sy simbool is 'n gestileerde weergawe van Saturnus se sekel
   (♄).

   Lees verder by Saturnus.
   besigtig
     __________________________________________________________________

   Week 18
   'n Saffraankrokusblom met rooi stempels.

   Saffraan is 'n spesery van die blom van die Saffraankrokus (Crocus
   sativus), 'n krokus-spesie in die familie Iridaceae. Die blom het drie
   stempels, wat die distaal punte van die plant se vrugblare is. Saam met
   die styl, die steel wat die stigmas met die res van die plant verbind,
   word hierdie komponente baiekeer gedroog en in kookkuns as geur- en
   kleurmiddel gebruik. Saffraan, wat volgens gewig vir dekades reeds die
   duurste spesery ter wêreld is, is inheems aan Suidwes-Asië. Dit is vir
   die eerste keer in die omgewing van Griekeland verbou. Saffraan word
   gekenmerk deur 'n bitter smaak en 'n jodoform - of hooi-agtige geur;
   dit word veroorsaak deur die chemikalieë picrocrocin en safranal. Dit
   bevat ook die karotenoïed kleurmiddel, crocin, wat kos 'n ryk goudgeel
   skakering gee. Hierdie eienskappe maak saffraan 'n gesogte bestanddeel
   in baie voedselsoorte die wêreld oor. Saffraan het ook mediese
   toepassings.

   Lees verder by Saffraan.
   besigtig
     __________________________________________________________________

   Week 19
   Foto van Cetshwayo, c. 1875

   Cetshwayo kaMpande (circa 1826 – 8 Februarie 1884) was die koning van
   die Zoeloenasie van 1872 tot 1879 en die leier van die Zoeloes tydens
   die Anglo-Zoeloe-oorlog. Cetshwayo word beskou as die laaste koning van
   'n onafhanklike Zoeloenasie. Tydens die Anglo-Zoeloe-oorlog van 1879
   het die Britse ryk 'n vernederende nederlaag in die Slag van Isandlwana
   deurgemaak en is die reputasie van die Zoeloes as krygers wêreldwyd
   gevestig. Die Britte se uiteindelike oorwinning oor die Zoeloes het
   egter in praktyk ook 'n einde gebring aan enige werklike weerstand teen
   wit oorheersing in Suid-Afrika.

   Lees verder by Cetshwayo.
   besigtig
     __________________________________________________________________

   Week 20
   'n Bakker met sy assistent. Soos in die illustrasie gesien kan word,
   was ronde brode die algemeenste.

   Middeleeuse kookkuns verwys na die voedsel, kookmetodes en eetgewoontes
   van verskeie Europese kulture tydens die Middeleeue, 'n periode van
   ongeveer die 5de eeu tot die 16de eeu, wat sterk verskil van die
   verfynde kookkuns van die Griekse en Romeinse oudheid. Die veranderinge
   ten opsigte van die dieet en maniere van kos voorberei het regoor
   Europa in die spanningsveld tussen hongersnode, religieuse voorskrifte
   en adellike verspilsug plaasgevind. Brood was die algemene
   stapelvoedsel, gevolg deur ander graankosse soos pap en pasta. Vleis
   was hoër geag en duurder as graan of groente.

   Lees verder by Middeleeuse kookkuns.
   besigtig
     __________________________________________________________________

   Week 21
   Die Kunsmuseum van Milwaukee.

   Milwaukee is die grootste stad en belangrikste hawe van die
   VSA-deelstaat Wisconsin en die 22^ste grootste stad in die land met
   578 887 inwoners (2005). Milwaukee lê aan die suidwestelike oewer van
   die Michiganmeer, 112 kilometer noord van Chicago. Die stad dien as die
   administratiewe setel van die Milwaukee-distrik en as die kulturele en
   ekonomiese sentrum van die metropolitaanse gebied van
   Milwaukee-Racine-Waukesha met 'n totale bevolking van 1 753 355. Die
   eerste Europeërs wat die gebied van Milwaukee verken het, was Franse
   sendelinge en pelshandelaars. Danksy die groot getalle Duitse en ander
   immigrante het die stad in die 1840's en in die volgende dekades vinnig
   gegroei.

   Lees verder by Milwaukee.
   besigtig
     __________________________________________________________________

   Week 22
   'n Foto van Henry James (1897).

   Henry James (15 April 1843 - 28 Februarie 1916) was 'n
   Amerikaans-gebore skrywer en literêre kritikus tydens die laat 19de en
   vroeë 20ste eeue. Hy was die seun van teoloog Henry James Sr. en broer
   van die filosoof en psigoloog William James en ook van dagboekskryfster
   Alice James. Hy het 'n groot deel van sy lewe in Europa deurgebring en
   het kort voor sy dood 'n Britse staatsburger geword. Hy is meestal
   bekend vir sy romans, novellas en kortverhale gebaseer op temas soos
   bewustheid en moraliteit. James was 'n veelbetekende bydraer tot die
   kritisering van fiksie, veral in sy aandrang dat skrywers die grootste
   moontlike vryheid toegestaan word om hulle siening van die wêreld aan
   te bied.

   Lees verder by Henry James.
   besigtig
     __________________________________________________________________

   Week 23
   Beeld:Marlene Dietrich 1967.jpg

   Marlene Dietrich was 'n Duits-gebore aktrise en sangeres. In die vroeë
   dertigerjare het sy internasionale erkenning behaal met rolprente soos
   Der blaue Engel. Sy was dan ook die eerste Duitse aktrise wat 'n
   suksesvolle loopbaan in Hollywood begin het. Tydens die Tweede
   Wêreldoorlog het sy die Verenigde State se militêre optrede teen
   Nazi-Duitsland gesteun. Sy het haar ná haar loopbaan aan die openbare
   lewe onttrek en is in 1992 in haar Paryse woonstel oorlede. Sy is in
   haar geboortestad Berlyn ter ruste gelê.

   Lees verder by Marlene Dietrich.
   besigtig
     __________________________________________________________________

   Week 24
   Die ou stadskern van Arles, soos gesien vanuit die Rhône

   Arles is 'n distrik-hoofstad in die Suid-Franse département
   Bouches-du-Rhône, naby die Rhône en sowat 25 kilometer Oos van Nîmes,
   80 kilometer Wes van Marseille en 24 kilometer van die Middellandse See
   af, met 52 600 inwoners (2005). Die Rhône vertak Noord van Arles in
   twee riviere en vorm die rivierdelta van Camargue. Aangesien Camargue
   in administratiewe opsig deel uitmaak van Arles, is dit met 'n
   oppervlak van sowat 760 vierkante kilometer die grootste munisipaliteit
   in Frankryk.

   Lees verder by Arles.
   besigtig
     __________________________________________________________________

   Week 25
   Die Brasilia Katedraal in Brasília

   Brasilië is die grootste land en ook dié land met die grootste
   bevolking in Suid-Amerika en die vyfde grootste land in die wêreld. Die
   land strek oor die uitgestrekte gebied vanaf sentraal Suid-Amerika en
   die Atlantiese Oseaan. Brasilië strek die verste oos van al die lande
   in die Amerikas en grens aan Uruguay, Argentinië, Paraguay, Bolivië,
   Peru, Kolombië, Venezuela, Guyana, Suriname en die Franse département
   van Frans-Guyana. Brasilië grens inderwaarheid aan bykans elke
   Suid-Amerikaanse land buiten Ecuador en Chili. Daar word geglo dat die
   land se naam sy oorsprong het vanuit pau-brasil, 'n boomsoort wat hoog
   op prys gestel is deur die vroeë koloniste..

   Lees verder by Brasilië.
   besigtig
     __________________________________________________________________

   Week 26 Vermont is 'n deelstaat in die noordooste van die Verenigde
   State van Amerika. Vermont is ten opsigte van sy bevolking die tweede
   kleinste VSA-deelstaat na Wyoming. Sy hoofstad is Montpelier (7 945
   inwoners, 2003), die grootste stad is Burlington. Vermont is die tweede
   grootste, maar ook enigste landgebonde deelstaat in Nieu-Engeland en
   spog met 'n natuurskoon, wat onder meer die Green Mountains-bergreeks
   in die weste en die Champlainmeer in die noordweste insluit. Die staat
   is bekend vir die pragtige kleure wat sy bosgebiede in die najaar
   (Indian Summer) vertoon, en sy eersterangse skioorde. Die staat lok
   jaarliks sowat agt miljoen toeriste.

   Lees verder by Vermont.
   besigtig
     __________________________________________________________________

   Week 27
   Die middestad van Chicago, soos gesien vanaf die Sears-toring

   Chicago is die grootste stad in die Amerikaanse deelstaat Illinois, die
   Midweste en met 'n bevolking van byna drie miljoen ook die derde
   grootste stad in die Verenigde State. Die metropolitaanse gebied van
   Chicago het meer as 9,4 miljoen inwoners in die deelstate Illinois,
   Wisconsin en Indiana en is eweneens die derde grootste in die VSA.
   Chicago, wat in die noordweste van Illinois aan die Michiganmeer lê, is
   die finansiële, sake- en kulturele sentrum van die Midweste en word
   deur die Loughborough University Globalization and World Cities Study
   Group & Network as 'n alpha-wêreldstad gelys. Die stad het in sy
   geskiedenis verskillende byname soos Windy City, Chi-Town en Stad van
   die Groot Skouers (volgens Carl Sandburg se gedig Chicago) gekry. Lees
   verder.

   besigtig
     __________________________________________________________________

   Week 28
   Pennsylvania Avenue in 1998

   Washington, D.C. is die administratiewe hoofstad van die Verenigde
   State van Amerika. "D.C." is 'n afkorting vir die District of Columbia,
   die federale distrik, wat egter feitlik gelykstaan aan die stad
   Washington. Die stad is vernoem na George Washington, die militêre
   leier van die Amerikaanse Rewolusionêre Oorlog en die eerste President
   van die Verenigde State. Die District of Columbia en die stad
   Washington word deur dieselfde munisipale regering beheer. Alhoewel
   daar 'n burgemeester en munisipale regering bestaan, oefen die Kongres
   die hoogste gesag in die Distrik uit, sodat die burgers 'n ander status
   en minder verteenwoordiging in die regering het as bewoners van ander
   deelstate. Lees verder.

   besigtig
     __________________________________________________________________

   Week 29
   Salvador Dalí met kat en kierie

   Salvador Dalí was 'n Spaanse kunstenaar en een van die belangrikste
   skilders van die 20ste eeu. Hy was 'n bekwame tekenaar en die bekendste
   vir die opmerklike, bisarre en beeldskone beelde in sy surrealistiese
   werk. Sy vakkundigheid rakende sy skilderwerk word dikwels toegeskryf
   aan die invloed van die meesters uit die Renaissance-tydperk. Een van
   sy bekendste werke, "Die volharding van herinnering" (La persistencia
   de la memoria) is in 1931 voltooi. Sy kunssinnige repertorium het ook
   rolprente, beeldhouwerk en fotografie ingesluit. Hy het saam met Walt
   Disney gewerk aan die Oscar-benoemde kort animasierolprent Destino, wat
   postuum in 2003 uitgereik is. Alhoewel hy in Katalonië, Spanje gebore
   is, het Dalí op sy Arabiese afkoms aangedring en beweer dat sy
   voorouers afkomstig was van die More wat Spanje in 711 binnegeval het.
   Lees verder.

   besigtig
     __________________________________________________________________

   Week 30
   Angkor Wat

   Kambodja (amptelik die Koninkryk van Kambodja) is 'n land in
   Suidoos-Asië met 'n bevolking van net onder 15 miljoen mense. Kambodja
   is die opvolgerstaat van die eens magtige Hindoe en Boeddhiste Khmer
   Ryk, wat oor die grootste deel van die Indosjinese skiereiland regeer
   het tussen die 11de en 14de eeue. Kambodja grens aan Thailand in die
   weste en noordweste, met Laos in die noordooste en met Viëtnam in die
   ooste en suid-ooste. In die suide word dit begrens deur die Golf van
   Thailand. Die geografie van Kambodja word oorheers deur die
   Mekong-rivier (in die volksmond in Khmer: Tonle Thom of "die groot
   rivier" en die Tonlé Sap ("die varswater rivier"), 'n belangrike
   visbron. Die land se lae ligging beteken dat groot dele van die land
   byna op of onder seevlak is en lei daartoe dat die hoof waterbron van
   die Mekong se vloei in die reënseisoen omkeer en in die naburige Tonle
   Saprivier in vloei.

   Lees verder by Kambodja.
   besigtig
     __________________________________________________________________

   Week 31
   'n Tornado woed in die hartland van Oklahoma (VSA). Die tornado word
   sigbaar as 'n dun buis, wat vanuit die wolk tot by die grond strek. Die
   onderste helfte van hierdie tornado word deur 'n stofwolk omring. Die
   sterk winde van 'n tornado laat stof en puin ronddwarrel

   Tornado's is verwoestende werwelwinde, wat gedurende die reënseisoen op
   die vastelande en eilande van Noord- en Sentraal-Amerika en die
   Karibiese See voorkom. Gewoonlik tree tornado's as donker,
   tregtervormige siklone op. Hulle word dikwels deur 'n donderbui en 'n
   muurwolk voorafgegaan. Tornado's behoort tot die mees verwoestende
   storms, en alhoewel hulle dwarsoor die wêreld in gebiede voorkom waar
   vogtige, tropiese winde oor uitgestrekte landstreke waai, is veral die
   Amerikaanse Midweste, en in besonder die deelstate Oklahoma en Kansas,
   geneig tot tornado's. In Suid-Afrika maak die Dullstroom-gebied in
   Mpumalanga, wat op 1 Augustus 2006 deur 'n tornado-agtige storm getref
   is, net soos die noordoostelike Vrystaat, KwaZoeloe-Natal en Transkei
   deel uit van 'n vogtige en warm sone waar tornado's moontlik ontstaan.

   Lees verder by Tornado.
   besigtig
     __________________________________________________________________

   Week 32
   Kho Pippi-Majastrand, Thailand

   Thailand (amptelik, die Koninkryk van Thailand) is 'n land in
   Suidoos-Asië wat in die Ooste aan Laos en Kambodja grens, in die Suide
   aan die Golf van Thailand en Maleisië en in die Weste aan die Andamanse
   See en Mianmar (vroeër Birma). Thailand word ook Siam genoem, wat die
   land se amptelike naam was tot 23 Junie 1939. Die woord "Thai" beteken
   "vry" in die Thaise taal. Die hoofstad van Thailand is Bangkok.
   Theravada Boeddhisme is die oudste oorlewende Boeddhistiese beweging en
   maak 'n belangrike deel van moderne Thai-geloof en identiteit uit. In
   die praktyk het Thai-Boeddhisme deur die jare ontwikkel en sluit vandag
   baie streeksgelowe in wat oorspronklik van, onder andere, animisme (die
   geloof dat elke liggaam 'n afsonderlike gees het) en die aanbidding van
   mens se voorvaders. Islam is die heersende geloof in die mees suidelike
   dele van Thailand.

   Lees verder by Thailand.
   besigtig
     __________________________________________________________________

   Week 33
   Voorbladartikels 2007

   Die Federale Republiek van Duitsland is een van die wêreld se voorste
   geïndustrialiseerde lande. Dit is in Europa geleë en word in die noorde
   begrens deur die Noordsee, Denemarke en die Oossee, in die ooste deur
   Pole en die Tsjeggiese Republiek, in die suide deur Oostenryk en
   Switserland, en in die weste deur Frankryk, Luxemburg, België en
   Nederland. Die Duitse Ryk is as 'n nasiestaat verenig tydens die
   Frans-Pruisiese oorlog in 1871. Die huidige Duitsland is 'n
   demokratiese, parlementêre en federale republiek wat uit 16 deelstate
   bestaan. Die deelstate kan in sekere sfere, soos onderwys, onafhanklik
   van die federasie optree. Duitsland is, net soos baie ander Europese
   lande, 'n sosiale welvaartstaat, wat in sy binnelandse ekonomiese
   beleid die beginsels van die sosiale markekonomie toepas.

   Lees verder by Duitsland.
   besigtig
     __________________________________________________________________

   Week 34
   Voorbladartikels 2007

   Die Airbus A380 is 'n dubbeldek, vierenjin-passasiersvliegtuig wat deur
   EADS (Airbus S.A.S.) vervaardig word. Dit is die grootste
   passasiersvliegtuig ter wêreld. Dit het vir die eerste keer op 27 April
   2005 van Toulouse, Frankryk opgestyg. Na 'n aantal oponthoude word die
   eerste kommersiële vlugte vir die einde van 2007 beplan. Vir 'n groot
   deel van die vliegtuig se ontwikkeling het dit bekend gestaan as die
   Airbus A3XX. Die bynaam Superjumbo word met die A380 geassosieer. Die
   A380 se boonste dek strek oor die hele lengte van die romp. Dit laat
   50% meer kajuitvloerspasie toe as in die volgende grootste
   passasiersvliegtuig, die Boeing 747-400, en verskaf sitplek aan 525
   passasiers in standaardkonfigurasie of tot 853 passasiers in volledige
   ekonomieklas-konfigurasie. Die A380-800 is die grootste
   passasiersvliegtuig ter wêreld, groter selfs as die Boeing 747, en die
   A380-800F vragmodel word slegs deur die Antonov An-225 oortref. Die
   A380-800 het 'n ontwerpte vliegbereik van 15 200 km, genoeg om
   ononderbroke van New York na Hong Kong te vlieg, en 'n kruissnelheid
   van Mach 0,85 (ongeveer 900 km/h teen kruishoogte).

   Lees verder by Airbus A380.
   besigtig
     __________________________________________________________________

   Week 35
   Voorbladartikels 2007

   Alexandrië (Grieks: Ἀλεξάνδρεια [Alexándreia], Latyns: Alexandria,
   Kopties: Rakotə, Arabies: Al-ʼIskandariya, Egipties-Arabies:
   Iskindireyya) is die tweede grootste stad van Egipte en sy belangrikste
   seehawe aan die Middellandse See met sowat vyf miljoen inwoners. Die
   stad huisves onder meer die Bibliotheca Alexandrina of Nuwe Biblioteek
   van Alexandrië en het danksy die aardgas- en oliepypleidings vanuit
   Suez tot 'n beduidende nywerheidsentrum ontwikkel. Dit beskik naas
   Kaïro oor die enigste internasionale lughawe in Egipte. Die stad is die
   belangrikste van sowat driehonderd nedersettings, wat die naam van
   Alexander die Grote dra en het danksy die invloedryke Ptolemeïese
   koningshuis tot een van die beduidendste metropole van die antieke
   wêreld en as hoofstad van Egipte tot die kulturele sentrum van die
   Hellenistiese wêreld ontwikkel.

   Lees verder by Alexandrië.
   besigtig
     __________________________________________________________________

   Week 36
   'n Japannese mostuin

   Mosse is klein plante wat selde hoër as 10 cm groei. Mos groei
   gewoonlik in digte trosse of matte in klam plekke of in skaduwee. Mosse
   groei op bome, rotse, vrot hout en grond. Veenmosse versamel in
   neerslae wat verskeie honderd meter dik kan wees. Die Bryophyta of
   mosplante kom in meeste landhabitatte voor en kan soms die dominante
   plantvorm wees. Moskolonies is belangrike elemente van talle
   ekostelsels, van die toendra tot die tropiese reënwoud. Mosse help om
   gronderosie te bekamp, water en voedingstowwe op te vang, verskaf
   beskutting vir mikrofauna en dien as kwekerye vir saailinge.

   Mosse het nie blomme of wortels nie en hulle eenvoudige blare bedek
   dun, draadagtige stingels. Met tye produseer mosse spoorkapsules wat as
   snawelvormige kapsules kan verskyn wat deur dun stingels omhoog gehou
   word. Naas blomplante en varings is mosse die mees diverse plantegroep
   met meer as 10 000 spesies in 700 genera.

   ...lees verder
   besigtig
     __________________________________________________________________

   Week 37
   Verbyvlug oor die Stade de France tydens die openingseremonie van die
   2007 Rugby Wêreldbeker

   Die 2007 Rugby Wêreldbeker is die sesde Rugby Wêreldbeker, die
   rugbywêreldkampioenskap wat sedert 1989 elke vier jaar gehou word.
   Frankryk tree van 7 September tot 20 Oktober 2007 as gasheer op nadat
   Frankryk Engeland in 2003 uitgestof het om die reg om die toernooi aan
   te bied te wen. 86 nasies het aan die streekskwalifiserende rondtes wat
   in 2004 begin het deelgeneem. Die agt kwarteindfinaliste van die 2003
   Rugby Wêreldbeker het outomaties gekwalifiseer. Twaalf ander lande
   sluit by hulle aan vir die poelstadium van die kompetisie. Portugal is
   die enigste debutantnasie by die 2007-Wêreldbeker. 20 nasies sal oor 44
   dae in 48 wedstryde speel. Twee-en-veertig wedstryde word in tien stede
   in Frankryk gespeel, vier in Cardiff, Wallis, en twee in Edinburgh,
   Skotland.

   ...lees verder
   besigtig
     __________________________________________________________________

   Week 38
   Die 1906-Springbokke in aksie teen Cambridge

   Die Springbokke, Bokke of amaBokoboko is Suid-Afrika se nasionale
   rugbyspan. Die Springbokke neem saam met Nieu-Seeland se All Blacks en
   Australië se Wallabies aan die Drie-Nasies Reeks deel sowel as aan
   ander internasionale kompetisies soos die Rugby Wêreldbeker. Alhoewel
   die Springbokke nie aan die eerste twee Wêreldbekers deelgeneem het nie
   as gevolg van die sportboikot teen Suid-Afrika, het die land in 1995 as
   gasheer vir die toernooi opgetree en in dit in hulle debuut verskyning
   gewen. Die Springbokke het die All Blacks in die eindstryd 15-12
   geklop, 'n gebeurtenis wat vandag as een van die grootste prestasies in
   Suid-Afrika se sportgeskiedenis gesien word.

   ...lees verder
   besigtig
     __________________________________________________________________

   Week 39
   'n Lynstaan tydens die 1905 Wedstryd teen Wallis - die enigste wat die
   All Blacks op die besoek verloor het.

   Die All Blacks is Nieu-Seeland se nasionale rugbyspan. Rugby is
   Nieu-Seeland se nasionale sport en die All Blacks is 'n gedugte krag in
   internasionale rugby met 'n wenrekord teen alle ander lande. Die All
   Blacks speel elke jaar teen die Australiese rugbyspan, die Wallabies,
   en die Suid-Afrikaanse rugbyspan, die Springbokke, in die
   Drie-Nasiereeks waartydens hulle ook om die Bledisloebeker teen
   Australië speel. Die All Blacks het die Drie-Nasie reeks reeds sewe
   keer in die toernooi se elf-jaar bestaan gewen, en het twee keer 'n
   Grand Slam behaal (in 1978 en in 2005), en is die huidige
   Bledisloebeker wenners. Hulle is tans boaan die rugbywêreldranglys en
   is die 2006 Internasionale Rugby Raad se Span van die Jaar. Die span
   het vir die eerste keer in 1893 'n internasionale wedstryd gespeel teen
   Nieu-Suid-Wallis, en het hulle eerste Toetswedstryd in 1903 gespeel: 'n
   oorwinning teen Australië. Dit is gevolg deur 'n toer na die noordelike
   halfrond in 1905 waartydens die span slegs teen Wallis in Cardiff
   verloor het.

   ...lees verder
   besigtig
     __________________________________________________________________

   Week 40
   Keiserpikkewyne met kleintjies

   Pikkewyne is 'n groep seevoëls uit die Suidelike Halfrond wat nie kan
   vlieg nie. Hulle verteenwoordig die enigste familie in die orde
   Sphenisciformes wat onder die Neognathae tel. Die seeduikers
   (Gaviiformes) en stormvoëlagtiges (Procellariiformes) vorm waarskynlik
   hulle stamverwante sustersgroepe. Pikkewyne is maklik onderskeibaar van
   alle ander voëls en is uitstekend aangepas tot 'n lewe in die see en
   deels om in die koudste dele van die wêreld te oorleef.

   Die eintlike habitat van pikkewyne is die oop see, waarvoor hulle
   anatomies uitstekend aangepas is. Hulle keer slegs na die kus terug om
   te broei; daar leef hulle in rotsagtige kuste van die suidelike
   kontinente, in koel woude van die gematigde gebiede, op subtropiese
   sandstrande, op grootliks plantlose lawavelde, subantarktiese grasveld
   of selfs op die ys van Antarktika. Terwyl die tropiese soorte
   oordgetrou is, trek ander in die winter verskeie honderd kilometer om
   na hulle broeigebiede terug te keer.

   ...lees verder
   besigtig
     __________________________________________________________________

   Week 41
   Die Oktoberfest

   Die Oktoberfest in die Beierse hoofstad München (Suid-Duitsland) is die
   grootste volksfees ter wêreld. Dit word sedert 1810 op die
   Theresienwiese in die weste van München gehou en lok jaarliks meer as
   ses miljoen besoekers. Die plaaslike brouerye brou 'n spesiale bier,
   die sogenaamde Wiesn Märzen, met meer stamwort en 'n hoër
   alkoholgehalte vir hierdie fees.

   Oktoberfeste is vroeër dikwels in Beiere gehou om die laaste voorrade
   Maartbier voor die begin van die nuwe brouseisoen te verbruik.

   Die huidige groot Oktoberfest in München is in vergelyking met ander
   volks- en skuttersfeeste in Duitsland nog 'n relatief onlangse
   verskynsel en is vir die eerste keer op 17 Oktober 1810 gehou. Ter
   geleentheid van hulle bruilof op 12 Oktober 1810 het kroonprins Lodewyk
   I van Beiere en prinses Therese van Sakse-Hildburghausen op 'n weiland
   net buite München 'n groot perdewedren gehou. Die weiland word
   sedertdien Theresienwiese genoem, en in die plaaslike Beierse dialek
   word na die Oktoberfest dus ook as d' Wiesn ("die weiland") verwys.

          lees verder

   besigtig
     __________________________________________________________________

   Week 42
   Die esdoringblad is die nasionale simbool van Kanada

   Kanada, histories die dominium Kanada, is die mees noordelike land in
   Noord-Amerika asook die wêreld, met 'n oppervlakte van 9 984 670 km² en
   32 950 600 inwoners (2007). Dit is 'n gedesentraliseerde federasie van
   10 provinsies en 3 gebiede, en word as 'n konstitusionele monargie
   regeer ná dit in 1867 saamgebind is deur 'n wet van Konfederasie.
   Kanada se hoofstad is Ottawa: die setel van die nasie se parlement,
   asook die tuiste van die Goewerneur-Generaal en Eerste Minister. Weens
   die feit dat dit voorheen 'n Franse en toe Britse kolonie was, is
   Kanada lid van La Francophonie en die Statebond van Nasies. Engels en
   Frans is die amptelike tale. Kanada is 'n moderne en tegnologies
   gevorderde land, en is grootliks self-ondersteunend as gevolg van groot
   reserwes fossielbrandstowwe, kernkrag- en hidro-elektriese
   kragopwekking. Die ekonomie is tradisioneel afhanklik van 'n groot
   oorvloed natuurlike hulpbronne en handel met die Verenigde State.
   Alhoewel die huidige Kanadese ekonomie wyd uiteenlopend geword het, bly
   die benutting van natuurlike hulpbronne 'n belangrike dryfkrag van baie
   plaaslike nywerhede.

          ...lees verder

   besigtig
     __________________________________________________________________

   Week 43
   Die kernaangedrewe ysbreker, "Yamal", onderweg na die Noordpool

   Die Arktiese Oseaan, wat ook as die Noordelike Yssee of Noordpoolsee
   bekend staan, is hoofsaaklik in die Noordpoolstreek geleë. Dit is die
   kleinste van die wêreld se vyf oseane en die vlakste. Groot dele van
   die oseaan word vir dele van die jaar of die hele jaar deur see-ys
   bedek. Alhoewel die International Hydrographic Organization dit as 'n
   oseaan herken, verwys sommige oseanoloë daarna as die "Arktiese
   Middelandse See" of slegs die "Arktiese See". Alternatiewelik kan dit
   ook as die mees noordelike deel van die gehele Wêreld Oseaan gesien
   word.

   Die Arktiese Oseaan se temperatuur en soutgehalte verskil seisoenaal,
   soos die boonste yslae smelt en weer vries. Die Arktiese Oseaan het die
   laagste soutgehalte van die vyf oseane, as gevolg van die lae
   verdamping, hoë tal varswater wat afkomstig is van riviere en strome en
   die beperkte verbinding met die omliggende oseaniese waters wat hoër
   soutgehaltes het.

          ...lees verder

   besigtig
     __________________________________________________________________

   Week 44
   Mont Blanc

   Die Alpe is 'n magtige bergreeks in Europa met 'n oppervlakte van meer
   as 200 000 vierkante kilometer, wat oor 'n afstand van 1 200 kilometer
   van Frankryk in die weste tot by Oostenryk en Slowenië in die ooste en
   van Suid-Duitsland in die noorde tot by Italië in die suide strek. In
   die suidooste gaan die Alpe oor na die Dinariese Gebergte, in die
   noordooste na die Karpate. Die hoogste berg, die Mont Blanc aan die
   Frans-Italiaanse grens, is 4808 meter bo seevlak.

   Die Alpe word volgens geografiese kenmerke onderverdeel in die Wes-Alpe
   en Oos-Alpe, en ten opsigte van die hoogte bo seevlak in die Vooralpe
   (tot by 1500 meter), Middelalpe (tot by die sneeugrens) en die Hoogalpe
   (met 'n hoogte van meer as 3000 meter).

   As 'n waterskeiding en klimatologiese grensgebied skei die Alpe die
   stroomgebiede van die Noordsee, die Middellandse See en die Swart See
   en die klimaatsones van die maritieme gebied in die weste, die
   kontinentale in die noorde en ooste en die milde Mediterreense gebied
   in die suide van mekaar. Die Alpe is die brongebied van groot Europese
   riviere soos die Inn, Po, Rhône en Ryn.

          ...lees verder

   besigtig
     __________________________________________________________________

   Week 45
   Ingmar Bergman

   Ingmar Bergman (14 Julie 1918 – 30 Julie 2007) was 'n Sweedse teater-
   en rolprentregisseur. Hy word as een van die groot meesters in
   rolprentgeskiedenis beskou.

   Hy was die regisseur van 62 rolprente (die meeste hiervan het hy self
   geskryf) en 170 toneelstukke. Die meeste van sy rolprente het in sy
   geboorteland, Swede, afgespeel. Die deurlopende temas van sy werke was
   dikwels mistroostig en het oor fisiese en psigiese siektes gehandel.

   Bergman was vir meer as 60 jaar aktief, maar sy loopbaan was ernstig
   bedreig in 1976 na 'n verknoeide misdaadondersoek rakende beweerde
   belastingontduiking. Bergman het 'n aantal van sy produksies gestaak,
   sy ateljee gesluit en daarna tydens 'n selfopgelegde bannelingskap vir
   agt jaar vanuit Duitsland gewerk.

          ...lees verder

   besigtig
     __________________________________________________________________

   Week 46
   'n Muurskildery in 'n Etruskiese grafkamer

   Die Etruskers was 'n historiese etniese groep en die beduidendste
   Voor-Romeinse beskawing in die antieke Italië, wat deur die Grieke
   "Tyrrhenoi" of "Tyrsenoi" en deur die Romeine "Etrusci" of "Tusci"
   genoem is. Die terme Tirreense See en Toscana is van hierdie benamings
   afgelei. Die Etruskers het na hulself as Rasenna verwys, 'n term wat
   verkort is tot Rasna of Raśna.

   Die hoogs ontwikkelde Etruskiese beskawing vorm saam met die Romeinse
   en Griekse beskawings een van die belangrikste kulturele en historiese
   fondamente van die Westerse beskawing. Ons huidige kennis oor die
   Etruskers gaan terug op antieke skrywers en argeologiese opgrawings.
   Die Etruskiese alfabet en tekste is maklik leesbaar, maar die taal self
   is nouliks bekend. Die meeste Etruskiese tekste is kort inskrifte op
   grafstene. Die werke van die Etruskiese literatuur het verlore gegaan.
   Etruskies is nie verwant aan enige bekende taal nie en baseer moontlik
   op 'n Voor-Indo-Europese substraat.

   Die Etruskiese beskawing het sy hoogtepunt in die stigtingsperiode van
   Rome en die Romeinse koninkryk bereik, en sy drie konfederasies het oor
   groot gebiede van Sentraal- en Noord-Italië gestrek: Etrurië, die
   Povallei en Latium, en Kampanië (Campania). Selfs Rome was oorspronklik
   in die Etruskiese gebied geleë. Argeologiese en historiese bewyse dui
   daarop dat die Etruskers die vroeë Rome tot by die Romeinse plundering
   van die Etruskiese stad Veii in 396 v.C. oorheers het.

          ...lees verder

   besigtig
     __________________________________________________________________

   Week 47
   Voorbladartikels 2007

   Cristina Fernández de Kirchner is 'n Argentynse politikus. Sy is op 28
   Oktober 2007 as Argentynse president verkies. Haar ampstermyn sal op 10
   Desember begin.

   Fernández de Kirchner is die eggenote van die huidige staatspresident,
   Néstor Kirchner, wat nie in die onlangse verkiesing as kandidaat
   gestaan het nie. Sy is in 2005 as senator vir die provinsie Buenos
   Aires verkies en het in Julie 2007 bekend gemaak dat sy 'n kandidaat in
   die presidentsverkiesing sou wees. Sy was sedertdien as die belowendste
   kandidaat beskou.

   Fernández de Kirchner sal die 55ste president van Argentinië wees en
   die eerste gekose vroulike staatspresident wat hierdie amp beklee. Haar
   strydende toespraakstyl het Argentynse politiek gepolariseer en sy word
   dikwels met Eva Perón vergelyk.

          ...lees verder

   besigtig
     __________________________________________________________________

   Week 48
   Johanna van Arkel

   Johanna van Arkel was 'n 15de eeuse nasionale heldin van Frankryk.
   Johanna het beweer dat sy visioene van God gehad het waarin sy aangesê
   is om haar land van Engelse oorheersing te bevry laat in die
   Honderdjarige Oorlog. Sy het vernaamheid verwerf toe sy die minagtende
   houding van die ervare bevelvoerders by die beleg in Orléans oorkom het
   en die beleg in slegs nege dae opgehef het.

   Sy is weens politiese redes van kettery aangekla en tereggestel toe sy
   slegs 19 jaar oud was. Die veroordeling is 24 jaar later deur die pous
   opsy gesit en sy is onskuldig en as martelaar verklaar. Johanna van
   Arkel is in 1909 saligverklaar en in 1920 tot heilige verklaar. Vandag
   is sy 'n belangrike figuur in Westerse kultuur en die res van die
   wêreld.

          ...lees verder

   besigtig
     __________________________________________________________________

   Week 49
   Die koala en die eukaliptus vorm saam 'n ikoniese Australiese toneel

   Australië, amptelik die Australiese Gemenebes, is 'n land in die
   Suidelike Halfrond en bestaan uit die Australiese kontinent (die wêreld
   se kleinste kontinent), die eiland Tasmanië en 'n aantal ander eilande
   in die Indiese Oseaan, die Stille Oseaan en die Suidelike Oseaan.
   Australië se buurlande is Indonesië, Oos-Timor en Papoea-Nieu-Guinee
   aan die noorde, die Solomon-eilande, Vanuatu en Nieu-Kaledonië aan die
   noordooste en Nieu-Seeland aan die suidooste.

   Die Australiese vasteland word al reeds vir meer as 42 000 jaar deur
   Australiese Inboorlinge bewoon. Na verskeie besoeke deur Europese
   ontdekkingsreisigers en handelaars in die 17de eeu, was die oostelike
   helfte van Australië in 1770 deur Groot Brittanje opgeëis en
   oorspronklik deur wettelik gestrafte oortreders as deel van die kolonie
   van Nieu-Suid-Wallis gevestig, beginnende op 26 Januarie 1788. Soos die
   bevolking gegroei het en nuwe areas ontdek is, is vyf ander
   self-regerende Britse kolonies tydens die 19de eeu gevestig.

   Op 1 Januarie 1901 het die ses kolonies saam 'n federasie geword en die
   Australiese Gemenebes was gevorm. Sedertdien het Australië 'n stabiele
   liberale demokratiese politieke stelsel gehandhaaf en bly dit steeds 'n
   ryk van die Statebond wat die Britse monarg as hulle eie erken. Die
   hoofstad van Australië is Canberra, wat geleë is in die Australiese
   Hoofstadgebied.

          ...lees verder

   besigtig
     __________________________________________________________________

   Week 50
   Andries Pretoriusl

   Andries Pretorius was 'n Voortrekkerleier wat 'n belangrike rol gespeel
   het in die vestiging van die Zuid-Afrikaansche Republiek, sowel as die
   vroeëre, maar kortstondige Natalia Republiek in Suid-Afrika. Hy was ook
   'n sleutelfiguur in die Slag van Bloedrivier. Die adminstratiewe
   hoofstad van Suid-Afrika, Pretoria, is na Andries Pretorius vernoem. Sy
   seun, Marthinus Wessel Pretorius, was Staatspresident van die
   Zuid-Afrikaansche Republiek en die Oranje-Vrystaat.

   Pretorius was oorspronklik 'n boer van Graaff-Reinet in die Kaapkolonie
   en 'n afstammeling van die eerste Nederlandse setlaars in Suid-Afrika.
   Hy het egter sy tuiste agter gelaat en by die Groot Trek aangesluit. Hy
   het die Drakensberge oorgesteek na Natal, wat hy in November 1838
   bereik het. Die trekkers daar het nie 'n erkende leier gehad het nie en
   Pretorius was dadelik gekies as die Kommandant-generaal.

   Pretorius het sonder versuim 'n mag saamgestel om dood van Piet Retief
   en sy geselskap, wat die vorige Februarie deur Dingaan vermoor is, te
   wreek. Dié daad het gelei tot die Slag van Bloedrivier en 'n
   oornag-beroemdheid vir Pretorius.

          ...lees verder

   besigtig
     __________________________________________________________________

   Week 51
   Ruimtevaarder Buzz Aldrin op die Maan.

   'n Maanlanding is die aankoms van 'n heel, bemande of onbemande
   ruimtetuig op die oppervlak van 'n planeet se natuurlike satelliet. Die
   konsep was 'n doel van die mensdom sedert dit geblyk het dat die Maan
   die Aarde se naaste hemelliggaam is. Een van die duidelikste vroeë
   voorbeelde van die konsep was in Jules Verne se se 1865-roman, From the
   Earth to the Moon. Sedert die Sowjetunie se eerste suksesvolle
   onbemande landing in 1966 was daar 18 maanlandings tot in 1976. Nege
   van hierdie missies het na die aarde teruggekeer met monsters van
   maanrotse in hul besit.

   Die eerste bemande maanlanding was deur die Amerikaners Neil Armstrong
   en Buzz Aldrin. Op 20 Julie 1969 land missiebevelvoerder Armstrong en
   vlieënier Aldrin die maanlandingstuig, "Eagle", op die oppervlak van
   die maan terwyl hulle medespanlid Michael Collins die
   bevelvoeringsmodule, "Columbia", beheer het. Hulle het 'n dag op die
   oppervlak van die Maan deurgebring en daarna na die Aarde teruggekeer.
   Met dié maanlanding (wat deel gevorm het van die die Apollo-projek) het
   die Amerikaners sukses behaal in die ruimtestryd met die Sowjetunie. 'n
   Totaal van ses sulke bemande maanlandings was tusse 1969 en 1972
   uitgevoer. Die Sowjetunie het later monsters terug kon bring deur die
   onbemande landings van Luna 16, Luna 20 en Luna 24.

   Vooruitgang in ruimte-ontdekking het intussen die term uitgebrei om ook
   landings op ander mane in die sonnestelsel in te sluit. Die
   Huygens-sonde van die Cassini-missie na Saturnus het 'n suksesvolle
   onbemande landing op Titan in 2005 uitgevoer.

          ...lees verder

   besigtig
     __________________________________________________________________

   Week 52
   Andy Warhol.

   Andy Warhol was 'n Amerikaanse kunstenaar, avant-garde
   rolprentvervaardiger, skrywer en sosiale figuur. Warhol het ook gewerk
   as 'n tydskrifuitgewer, musiekprodusent en akteur. Met sy agtergrond in
   die kommersiële kuns was Warhol een van die stigters van die
   Popkunsbeweging in die Verenigde State in die 1950's.

   Warhol is veral bekend vir sy eenvoudige dog groter as lewensgroot,
   kleurkontrasterende skilderye (sifdrukwerke) van verbruikersitems,
   alledaagse voorwerpe soos Campbell se geblikte sop, papawerblomme en 'n
   piesang wat op die omslag van die musiekalbum The Velvet Underground
   and Nico (1967) verskyn het. Hy is ook bekend vir sy gestileerde
   portrette van twintigste-eeuse ikone soos Marilyn Monroe, Elvis
   Presley, Jacqueline Kennedy Onassis, en Elizabeth Taylor.

          ...lees verder

   besigtig
   Kategorie: Wikipedia

