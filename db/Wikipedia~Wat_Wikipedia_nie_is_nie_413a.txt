Wikipedia:Wat Wikipedia nie is nie


   Wikipedia is 'n internet-gebaseerde ensiklopedie en, in die soeke na
   hierdie doel, 'n internet-gebaseerde gemeenskap wat bestaan uit mense
   wat geïnteresseerd is in die skep van 'n hoë-kwaliteit ensiklopedie in
   die gees van wedersydse respek. Daar is dus sommige dinge wat Wikipedia
   nie is nie.

   Inhoud

        * 1 Wat Wikipedia nie is nie
             + 1.1 Wikipedia is nie 'n ensiklopedie van papier nie
             + 1.2 Wikipedia is nie 'n woordeboek nie
             + 1.3 Wikipedia is nie 'n publiseerder van oorspronklike
               navorsing of teorieë nie
             + 1.4 Wikipedia is nie 'n seepkis nie
             + 1.5 Wikipedia is nie 'n bediener vir u skakels, beelde of
               ander medialêers nie
             + 1.6 Wikipedia is nie 'n webjoernaal, webwerfverskaffer of
               sosiale netwerkwerf nie
             + 1.7 Wikipedia is nie 'n kennisbank nie
             + 1.8 Wikipedia is nie 'n versameling van willekeurige inligting
               nie
             + 1.9 Wikipedia is nie 'n kristalbal nie
             + 1.10 Wikipedis is nie gesensor nie
        * 2 Wat die Wikipedia-gemeenskap nie is nie
             + 2.1 Wikipedia is nie 'n slagveld nie
             + 2.2 Wikipedia is nie 'n anargie nie
             + 2.3 Wikipedie is nie 'n demokrasie nie
             + 2.4 Wikipedia is nie 'n burokrasie nie
        * 3 As u wonder wat om te doen
        * 4 Wat u gebruikersbladsy nie is nie

[wysig] Wat Wikipedia nie is nie

[wysig] Wikipedia is nie 'n ensiklopedie van papier nie

   Wikipedia is nie 'n ensiklopedie wat op papier geskep is nie; daar is
   geen praktiese limiet aan die aantal onderwerpe wat die ensiklopedie
   kan dek nie, asook geen beperking aangaande die aantal inhoud nie,
   buiten verifieerbaarheid en die ander punte wat op hierdie blad
   bespreek word.

   Daar is wel 'n redelike beperking vir die lengte van 'n individuele
   artikel wat afhang van die hoeveelheid data wat deur gebruikers, wat
   gebruik maak van inbelverskaffers en mikroblaaiers, hanteer kan word.
   Sommige artikels bereik 'n punt waar die artikel in aparte artikels
   verdeel kan word, met opsommende dele vir die inligting wat na 'n nuwe
   artikel oorskuif. Sommige onderwerpe word in gedrukte ensiklopedies
   slegs deur kort, statiese artikels bedek, maar aangesien Wikipedia geen
   papier benodig nie kan onderwerpe breedvoerig bespreek word, met meer
   verwante skakels en die nuutste verwikkelinge aangaande sommige
   onderwerpe.

   Dit beteken ook dat een onderwerp nie na 'n ander onderwerp aangestuur
   hoef te word, wat miskien meer bekend is, maar nie heeltemal die
   ekwivalent van die eerste is nie. 'n "Sien ook"-afdeling kan dit aan
   die leser duidelik maak dat ander inligting wat aan die onderwerp
   verwant is, ook verkrygbaar is.

[wysig] Wikipedia is nie 'n woordeboek nie

   Wikipedia is nie 'n woordeboek nie. Artikels in Wikipedia is dus nie
   enige van die volgende nie:
    1. Woordeboek definisies. Aangesien Wikipedia nie 'n woordeboek is
       nie, behoort artikels nie geskep te word om slegs 'n term te
       omskryf nie. 'n Artikel behoort te begin met 'n duidelike
       beskrywing wat die onderwerp, soos in die artikel behandel, opsom.
       Indien u op 'n artikel afkom wat slegs 'n definisie bevat, poog
       asseblief om inligting by te voeg wat meer toepaslik vir 'n
       ensiklopedie sal wees.
    2. Lyste van sulke definisies. Daar bestaan egter
       dubbelsinnigheidsblaaie wat bestaan uit skakels na verskeie
       artikels wat onder soortgelyke name bekend staan.
    3. Gebruikersgidse of slang- en idiome-gidse. Wikipedia se doel is nie
       om die gebruik van woorde, idiome, ens. voor te skryf nie. Dit mag
       egter, in die konteks van 'n ensiklopediese artikel, belangrik wees
       om te beskryf presies hoe 'n woord gebruik word om te onderskei
       tussen soortgelyke, moontlik verwarrende idees, soos "nasie" en
       "vryheid". In sommige, uitsonderlike gevalle, mag 'n artikel oor 'n
       noodsaaklike slang-woord wel toepaslik wees.

   Vir 'n wiki wat wel 'n woordeboek is, sien gerus ons susterprojek:
   Wikiwoordeboek.

[wysig] Wikipedia is nie 'n publiseerder van oorspronklike navorsing of
teorieë nie

   Wikipedia is nie 'n plek om u eie idees en teorieë te publiseer nie, of
   om enige nuwe inligting te publiseer wat nie reeds in ander, betroubare
   bronner verkry kan word nie. Moet asseblief nie Wikipedia vir enige van
   die volgende gebruik nie:
    1. Primêre (oorspronklike) navorsing, soos die voorstel van teorieë en
       oplossings, oorspronklike idees, nuwe definisies van terms, nuwe
       woorde, ens. Indien u primêre navorsing oor 'n onderwerp gedoen het
       kan u u resultate elders publiseer, soos vakkundige joernale, ander
       gedrukte publikasies of gerespekteerde Internet webwerwe. Wikipedia
       kan dan oor u navorsing rapporteer sodra dit aanvaarde kennis is.
       Nie alle inligting wat by Wikipedia bygevoeg word, hoef afkomstig
       te wees van vakkundige joernale wat deur ander vakkundiges
       goedgekeur is nie, maar probeer asseblief seker maak dat die
       inligting wat u byvoeg betroubaar en verifieerbaar is. Byvoorbeeld:
       Die aanhaal van boeke, ander gedrukte materiaal of betroubare
       webbronne wys dat die materiaal geverifieer kan word en nie slegs
       die bydraer se opinie is nie.
    2. Oorspronklike uitvindings. As u die woord "gaggamalies" of 'n nuwe
       dansroetine ontdek het, is dit nie artikelmateriaal tot 'n ander,
       sekondêre bron dit rapporteer nie.
    3. Persoonlike opstelle wat u gevoelens omtrent 'n sekere onderwerp
       lug (eerder dan die konsensus van geleerdes). Wikipedia is
       veronderstel om menslike kennis te vergader: dit is nie bedoel om
       persoonlike opinies deel van hierdie kennis te maak nie. In die
       ongewone sitasie waar die opinies van 'n individuele persoon
       belangrik genoeg is om te bespreek, is dit verkieslik dat ander
       mense daaroor skryf en nie die persoon self nie. Persoonlike
       opstelle oor Wikipedia self is meer as welkom op u gebruikersblad
       of op die Meta-wiki. Wikinfo, 'n vertakking van die Engelse
       Wikipedia, is 'n wiki wat persoonlike opinies verwelkom.
    4. Opinies oor aktuele gebeurtenisse is 'n spesifieke voorbeeld van
       die vorige item: Alhoewel aktuele gebeurtenisse mense diep kan raak
       en hulle dit nodig ag om hulle opinie oor die saak te lug, is
       Wikipedia nie die medium hier voor nie. Artikels moet gebalanseerd
       wees, sodat daar ook oor aktuele onderwerpe vauit 'n neutrale
       standpunt gerapporteer word. Wikipediane word ook nie aangemoedig
       om artikels te skep waarvan die inligting moontlik gou verouderd
       gaan wees nie.
    5. Besprekingsforums. Die doel van bydraers hier is om 'n ensiklopedie
       te skep. U kan met ander Wikipediane gesels oor Wikipedia-verwante
       onderwerpe op hul gebruikerbesprekingsblaaie en probleme aangaande
       spesifieke artikels kan op die artikel se besprekingsblad opgelos
       word. Besprekings moet nie in artikels self verskyn nie: 'n artikel
       is nie slegs 'n bespreking oor die onderwerp nie.
    6. Joernalistiek. Wikipedia moet nie gebruik word as 'n plek waar nuwe
       nuus vir die eerste keer gerapporteer word nie: Wikipedia is nie 'n
       primêre bron nie. Ons susterprojek, Wikinuus, is egter so 'n projek
       en word bedoel as 'n primêre bron. Daar is wel baie ensiklopediese
       artikels wat aktuele onderwerpe van geskiedkundige belang behandel,
       maar hulle kan almal opdateer word met onlangse, geverifieerde
       inligting.

[wysig] Wikipedia is nie 'n seepkis nie

   Wikipedia is nie 'n seepkis, 'n slagveld of 'n medium vir propaganda en
   advertensie nie. Wikipedia artikels is dus nie enige van die volgende
   nie:
    1. Propaganda van enige soort. 'n Artikel kan natuurlik op 'n
       objektiewe manier oor propaganda en verwante onderwerpe rapporteer,
       mits daar gepoog word om 'n neutrale standpunt in te neem. As u
       ander mense van u sienings wil oortuig, kan u dit oorweeg om 'n
       webjoernaal te begin.
    2. Selfpromosie. Dit kan verleidend wees om oor uself, of projekte
       waarby u persoonlik betrokke is, te skryf. Hou egter in gedagte dat
       die standaarde vir ander ensiklopediese artikels ook van toepassing
       op sulke blaaie sal wees, insluitende die vereistes van neutrale
       standpunt en verifieerbaarheid. Dit is ook moeilik om 'n neutrale
       standpunt te behou waneer u oor uself skryf. Die skep van
       oortollige skakels en verwysings na outobiografiese artikels is
       onaanvaarbaar. Sien gerus Wikipedia:Outobiografie vir meer
       inligting.
    3. Advertensie. Artikels oor maatskappye en produkte is aanvaarbaar
       wanneer hulle vanuit 'n neutrale standpunt geskryf is. Verder moet
       hulle ook deur derde-party bronne geverifieer kan word, dus is
       artikels oor kleiner, plaaslike maatskappye en besighede nie
       aanvaarbaar nie. Eksterne skakels na kommersiële organisasies is
       aanvaarbaar indien hulle kan dien as identifisering van 'n groot
       maatskappy van 'n verwante onderwerp. 'n Voorbeeld van so 'n
       geldige skakel is 'n skakel na Telkom se amptelike webwerf in 'n
       artikel oor die telekommunikasienetwerk van Suid-Afrika.

[wysig] Wikipedia is nie 'n bediener vir u skakels, beelde of ander
medialêers nie

   Wikipedia is nie 'n bediener waar u u gunsteling skakels, beelde of
   ander medialêers kan stoor nie. Alle inhoud wat aan Wikipedia bygevoeg
   word mag genadeloos gewysig moet word voor dit by die ensiklopedie
   bygevoeg kan word. Deur inhoud by te voeg, stem u in dat dit vryelik
   gebruik kan word onder die GNU-FDL. Wikipedia artikels is dus nie enige
   van die volgende nie:
    1. Slegs versamelings van eksterne skakels of Internet-adresse. Daar
       is niks fout met die toevoeging van een of meer nuttige eksterne
       skakels nie; oordadige lyste kan egter tot 'n artikel se nadeel
       wees en afwyk van Wikipedia se doel. Sien Wikipedia:Eksterne
       skakels vir 'n paar riglyne.
    2. Slegs versamelings van interne skakels, buiten vir
       dubbelsinnigheidsblaaie en gestuktureerde lyste wat help met die
       organisering van artikels.
    3. Slegs versamelings van publieke domein- of ander bronmateriaal soos
       boeke of bronkode in hul geheel, oorspronklike geskiedkundige
       dokumente, briewe, wette, verklarings en ander bronmateriaal wat
       slegs van nut is wanneer dit met die oorspronklike, ongewysigde
       bewoording gebruik kan word. Gehele kopieë van primêre bronne word
       toegelaat by Wikibronne, maar nie by Wikipedia nie. Daar is egter
       niks daarmee fout om bronne wat in die publieke domein is te
       gebruik nie, soos die 1911 Encyclopaedia Britannica, sodat inhoud
       by 'n artikel gevoeg kan word.
    4. Slegs versamelings van foto's en ander medialêers met geen
       bewoording wat saam met 'n artikel gepaard gaan nie. Indien u
       daarin belangstel om 'n beeld hier op te laai, word dit ook verwag
       om 'n ensiklopediese konteks by te voeg, anders kan u dit by die
       "Wikimedia Commons" oplaai.

[wysig] Wikipedia is nie 'n webjoernaal, webwerfverskaffer of sosiale
netwerkwerf nie

   Wikipedia is nie MySpace nie. U mag nie u eie webwerf, webjoernaal
   ("blog") of wiki by Wikipedia aanhou nie. Wikipedia artikels is nie
   enige van die volgende nie:
    1. Persoonlike webwerwe. Wikipediane het hulle eie gebruikersbladsye,
       maar die bladsye mag slegs gebruik word om inligting wat verwant is
       aan Wikipedia en hul bydraes hier te vertoon. Indien u 'n
       persoonlike webwerf of webjoernaal wil skep, is u welkom om een van
       die talle gratis verskaffers te gebruik wat tans op die Internet
       verkrygbaar is. Die fokus van gebruikersblaaie is nie om sosiaal te
       verkeer nie, maar om 'n basis vir effektiewe samewerking te skep.
    2. Stoorplekke vir lêers. Slegs beelde en ander lêers wat gebruik
       (gaan) word in 'n ensiklopediese artikel of gebruikersblad moet
       opgelaai word. Indien u ekstra, verwante beelde besit kan u dit
       oorweeg om hulle na die "Wikimedia Commons" op te laai. Vanaf
       Wikipedia kan daar direk na lêers geskakel word wat by die Commons
       gestoor is.
    3. Romantiese bemiddelingsdienste. Wikipedia is nie die korrekte plek
       om u wense vir verhoudings of seks te adverteer nie.
       Gebruikersbladsye wat verder beweeg as die uitdrukking van seksuele
       oriëntering en huwelikstatus is onaanvaarbaar.

[wysig] Wikipedia is nie 'n kennisbank nie

   Wikipedia is nie 'n bank of versamelplek vir alles wat bestaan of
   bestaan het nie. Wikipedia artikels is nie enige van die volgende nie:
    1. Lyste of versamelings van losweg geassosieerde onderwerpe soos
       aanhalings, gesegdes of persone (werklik of fiktief). Lyste en
       versamelings van aanhalings is welkom in ons susterprojek,
       Wikiquote. Lyste waarvan die inskrywings bekend is, is egter
       welkom, soos 'n Lys van pouse, waar die inskrywings bydra tot die
       onderwerp van die lys.
    2. Genealogiese inskrywings of telefoonboekinskrywings. Biografiese
       artikels is slegs vir mense wat bekendheid verwerf het, 'n
       prestasie behaal het of berug is. 'n Kenmerk van so 'n persoon is
       dat daar inligting oor die persoon verkry kan word vanuit 'n aantal
       eksterne bronne. Mense wat minder bekend is kan wel in ander
       artikels genoem word, waneer hulle op 'n manier verwant is aan die
       onderwerp. Sien "Wikipeople" vir 'n voorgestelde
       genealogiese/biografiese projek. Wikipedia is nie die witbladsye
       nie.
    3. Databasisse, televisie- en radiogidse of 'n bron vir die dryf van
       besigheid. 'n Artikel oor 'n radiostasie behoort nie 'n lys van
       toekomstige gebeurtenisse, huidige promosies, telefoonnommers,
       programskedules, ens. te bevat nie. 'n Melding van belangrike
       gebeurtenisse mag moontlik aanvaar word. Verder mag die
       besprekingsblad van 'n artikel nie gebruik word as 'n plek om die
       besigheid waarmee die onderwerp geassosieer word, vanaf te bedryf
       nie. Wikipedia is nie die geelbladsye nie.

[wysig] Wikipedia is nie 'n versameling van willekeurige inligting nie

   Wikipedia is nie 'n versameling van willekeurige inligting nie. Net
   omdat iets 100% waar is, beteken dit nie dat dit geskik is vir
   toevoeging tot Wikipedia nie. Huidige konsensus is dat Wikipedia
   artikels nie enige van die volgende moet wees nie.
    1. Lyste van veelgestelde vrae ("FAQs"). Wikipedia artikels moet nie
       veelgestelde vrae lys nie. Die inhoud van 'n artikel moet eerder
       verskaf word as neutrale prosa binne-in die geskikte artikel(s).
    2. Reisgidse. 'n Artikel oor Parys moet gewilde en geskiedkundig
       belangrike besigtighede soos die Eiffel-toring en die Louvre noem,
       maar nie die telefoonnommer of adres van u gunsteling hotel of die
       prys van 'n café au lait in die Champs-Élysées nie.
    3. Gedenktekens. Wikipedia is nie die plek om hulde aan u oorlede
       vriende en familielede te bring nie. Onderwerpe van ensiklopediese
       artikels moet noemenswaardig wees, afgesien van die feit dat hulle
       gelief was.
    4. Handleidings. Alhoewel Wikipedia beskrywings van mense, plekke en
       dinge bevat, moet Wikipedia artikels nie instruksies, advies
       (wettig, medies of andersins) of voorstelle bevat nie. Dit sluit
       handleidings van enige soort in. Die reël is natuurlik nie op
       toepassing op bladsye wat in die "Wikipedia"-naamruimte verskyn
       nie: hierdie bladsye is noodsaaklik om gebruikers vertroud te maak
       met die werkwyse van die projek.
    5. Internetgidse. Wikipedia artikels oor 'n Internetwerf moet nie
       slegs die doel, voorkoms en dienste van die werf beskryf nie, maar
       moet die werf op 'n ensiklopediese manier beskryf, deur detail oor
       die werf se prestasies, die impak of geskiedkundige belangrikheid
       weer te gee.
    6. Handboeke. Wikipedia is 'n ensiklopediese naslaanwerk, nie 'n
       handboek nie. Die doel van Wikipedia is om inligting weer te gee en
       nie om onderrig te gee nie. Dit is nie geskik om artikels te skep
       of te wysig sodat dit soos 'n handboek lees nie.
    7. Opsommings van storielyne. Wikipedia artikels oor fiktiewe werke
       behoort die werk in die konteks van die regte wêreld te plaas en 'n
       aangehaalde analise in te sluit, asook detail oor enige prestasies
       wat die werk behaal het, die impak op die samelewing en enige
       geskiedkundige belang en nie slegs 'n opsomming van die werk se
       storielyn ("plot") nie. Só 'n opsomming mag wel deel uitmaak van 'n
       groter artikel.
    8. Lirieke databasis. Die meeste lirieke word deur kopiereg beskerm.
       Uitsonderings sluit in tradisionele liedjies waarvan die lirieke in
       die publieke domein is. 'n Artikel oor so 'n lied mag egter nie
       slegs die lirieke bevat nie, maar moet hoofsaaklik konsentreer op
       inligting omtrent die outeurskap, datum van skepping, sosiale
       impak, ens.
    9. Statistieke. Lang, uitgebreide lyste van statistieke kan lesers
       verwar en die leesbaarheid en netheid van artikels verminder.
       Artikels moet dus genoeg teks ter verduideliking van enige
       statistiek binne-in 'n artikel bevat, sodat die algemene gebruiker
       die statistiek in die konteks van die artikel kan verstaan.
       Artikels wat hoofsaaklik op statistiek konsentreer is dus nie
       aanvaarbaar nie. Bydraers kan dit ook oorweeg om toepaslike
       sjablone of tabelle te gebruik om statistieke op 'n meer leesbare
       wyse weer te gee.
   10. Nuus verslae. Wikipedia oorweeg en bedink die geskiedkundige
       noemenwaardigheid van persone en gebeurtenisse en hou in gedagte
       dat inligting hier ander persone kan skaad. Net omdat iets of
       iemand vir 'n kort periode in die nuus was, beteken dit nie dat
       hulle outomaties kwalifiseer vir 'n ensiklopediese artikel nie.
       Alhoewel Wikipedia daarna strewe om veelomvattend te wees, moet die
       beleid aangaande biografieë van lewendige persone en neutrale
       standpunt ons lei om gebeurtenisse korrek in konteks te plaas. Hoe
       vlugtiger die verskyning van 'n onderwerp in die nuus, hoe minder
       waarskynlik is dit dat 'n aanvaarbaare, omvattende ensiklopediese
       artikel omtrent die onderwerp geskep kan word. Selfs wanneer 'n
       nuuswaardige gebeurtenis wel 'n nuwe ensiklopediese artikel
       regverdig, is dit waarskynlik nie nodig om die biografieë van
       betrokke persone as nuwe artikels by te voeg nie, siende dat sulke
       artikels slegs reeds-bestaande inligting kan herhaal.

[wysig] Wikipedia is nie 'n kristalbal nie

   Wikipedie is nie 'n versameling van ongeverifieerde spekulasie nie.
   Alle artikels oor verwagte gebeurtenisse moet geverifieer kan word en
   die inligting en belangstelling omtrent die onderwerp moet breedvoerig
   genoeg wees om 'n artikel te regverdig na dit reeds plaasgevind het.
   Dit is egter aanvaarbaar om te rapporteer oor besprekings en argumente
   van betrokke persone rakende die plaasvind en sukses van toekomstige
   voorstellings en projekte, mits die besprekings korrek aangehaal word.
   Dit is nie aanvaarbaar vir enige gebruiker om sy of haar eie opinies en
   analises by te voeg nie. Artikels oor toekomstige gebeurtenisse en
   onderwerpe (bv. rolprente, videospeletjies, ens.) benodig ekstra aandag
   om seker te maak dat dit nie as reklame kwalifiseer nie. Ander
   situasies waaraan daar besonder aandag gegee moet word, sluit in:
    1. Individuele geskeduleerde of verwagte toekomstige gebeurtenisse
       moet slegs bygevoeg word wanneer die gebeurtenis noemenswaardig is
       en daar sekerheid bestaan dat die gebeurtenis wel sal plaasvind.
       Indien voorbereiding vir die gebeurtenis nog nie vorder nie, moet
       enige spekulasie daaromtrent bewys kan word. Voorbeelde van
       aanvaarde onderwerpe sluit in toekomstige presidentsverkiesings
       (bv. 2008 U.S. presidential election op die Engelse Wikipedia) en
       artikels oor die volgende Olimpiese Spele (bv. 2012 Summer Olympics
       op die Engelse Wikipedia). Aanvaarbare onderwerpe wat egter so ver
       in die toekoms is dat niks oor hulle gesê kan word en daar geen
       verifieerbare inligting daaroor bestaan nie, regverdig nie 'n nuwe
       artikel nie.

[wysig] Wikipedis is nie gesensor nie

   Wikipedia mag inhoud bevat wat sommige lesers as aanstootlik of
   beledigend beskou. Enige besoeker kan 'n artikel wysig en die wysigings
   word dadelik gewys, sonder dat enige iemand kyk om seker te maak dat
   dit wel geskik is. Wikipedia kan u dus nie verseker dat artikels en
   beelde by die smaak van alle gebruikers sal inval, of aan spesifieke
   sosiale en gelowige norms en voorskrifte gehou word nie. Skakels en
   ander inhoud wat bloot by artikels gevoeg word om mense te skok word
   wel vinnig deur ander gebruikers verwyder, asook artikels en inhoud wat
   nie die riglyne van biografieë van lewendige persone volg nie. Daar is
   egter wel artikels wat teks, beelde of skakels bevat wat relevant is
   tot die inhoud van die artikel en tog as aanstootlik beskou word,
   alhoewel dit nie ons huidige beleid en riglyne oortree nie (veral nie
   Wikipedia:Neutrale standpunt of die wet van die staat van Florida nie,
   waar Wikipedia se bedieners gehuisves word).

   Woorde en beelde wat deur tipiese gebruikers van Wikipedia as moontlik
   aanstootlik, beledigend en vulgêr beskou kan word moet slegs gebruik
   word wanneer hul weglating afbreuk aan die duidelikheid en akkuraatheid
   van 'n artikel sal doen en daar geen geskikte alternatiewe beskikbaar
   is nie. Inligting oor moontlike aanstootlike en vulgêre materiaal is
   deel van Wikipedia se ensiklopediese missie, maar die materiaal self is
   nie deel daarvan nie.

[wysig] Wat die Wikipedia-gemeenskap nie is nie

   Die bogenoemde riglyne is van toepassing op artikels in Wikipedia. Die
   volgende riglyne is van toepassing op besprekings op Wikipedia.

[wysig] Wikipedia is nie 'n slagveld nie

   Wikipedia is nie 'n plek om wrokgevoelens te koester of persoonlike
   konflikte te voer nie en definitief nie 'n plek waar haat of angs
   versprei moet word nie. Om 'n persoonlike stryd uit 'n bespreking te
   skep gaan teen die beleid en doel van Wikipedia in.

   Daar word van elke gebruiker verwag om op 'n beleefde, kalm manier met
   ander te kommunikeer, in 'n gees van samewerking. Moenie ander
   gebruikers beledig of intimideer indien u van mening verskil nie. Dit
   word aangeraai om die saak eerde op 'n intelligente manier aan te pak
   en aan 'n beleefde bespreking deel te neem. Indien 'n ander gebruik u
   beledig, lastig val, intimideer of op enige ander onbeskaafde wyse met
   u kommunikeer, gee dit u nie 'n verskoning om op dieselfde manier te
   reageer nie. Antwoord eerder slegs die feitelike punte wat gestel word
   en ignoreer die beledigende aspek daarvan, of ignoreer die boodskap in
   sy geheel. U kan die gebruiker ook herinner aan Wikipedia se beleid
   rakende beleefdheid.

   Indien 'n konflik aanhou om u en ander mense te pla, kan u ander,
   objektiewe gebruikers vra om tussen-in te tree en enige probleme help
   op te los.

   Moet ook nie artikels skep of wysig om 'n punt te bewys nie. U moet ook
   nie Wikipedia gebruik om wettige dreigemente of enige ander dreigemente
   teen Wikipedia, Wikipediane of die Wikimedia-stigting te maak nie: daar
   is reeds ander metodes om probleme aangaande die wet met die verskeie
   projekte te bespreek. Indien u voel dat u wettige regte geskend word,
   kan u die saak na die geskikte poslys neem, die Wikimedia-stigting
   kontak of, die geval van kopieregskendings, dit meld by
   Wikipedia:Kopieregprobleme.

   Dreigemente word nie geduld nie en mag veroorsaak dat die skuldige
   persoon verban word.

[wysig] Wikipedia is nie 'n anargie nie

   Wikipedia is vry en oop, maar beperk die vryheid en oopheid wanneer dit
   inmeng met die skep van 'n ensiklopedie. So ook is Wikipedia nie 'n
   platform vir enige en alle vrye spraak en meningsuitings nie. Die feit
   dat Wikipedia 'n oop, self-regerende projek is, beteken nie dat enige
   deel van sy doel die verkenning van lewensvatbaarheid van anargiese
   gemeenskappe is nie. Ons doel is om 'n ensiklopedie te skep, nie om die
   beperkings en limiete van anargie te toets nie. Sien ook meta:Power
   structure.

[wysig] Wikipedie is nie 'n demokrasie nie

   Wikipedia is nie 'n eksperiment in demokrasie of enige ander politieke
   stelsel nie. Die primêre metode om konsensus te bepaal is bespreking,
   nie stemming nie. Sommige bydraers mag soms opiniepeilings hou om
   konsensus te toets, maar sulke peilings mag bespreking hinder, eerder
   as om te help. Enige opiniepeilings en stemprosedures moet versigtig
   genader word en die uiteinde van sulke bepalings is nie bindend nie:
   konsensus mag wel verander.

[wysig] Wikipedia is nie 'n burokrasie nie

   Wikipedia is nie 'n skynhof nie en reëls (en die bepaling daarvan) is
   nie die doel van die gemeenskap nie. Daar moet gewaak word teen 'n
   oormate en vae reëls wat nie in stand gehou kan word nie en verwarring
   veroorsaak tussen gebruikers. 'n Skynbare prosesfout in enige idee of
   nominasie is nie 'n geldige rede om die idee af te skiet nie. Volg die
   gees, eerder as die letter, van enige reëls, riglyne en die beleid as u
   voel dat hulle in konflik is met mekaar. Enige verskille in die beleid
   en riglyne moet opgelos word deur konsensgebaseerde bespreking.

[wysig] As u wonder wat om te doen

   Indien 'n artikel skuldig is aan enige van die bogenoemde punte, vra
   uself af wat 'n besoeker sal verwag as dieselfde onderwerp in 'n
   ensiklopedie opgesoek word.

   Wanneer u van menings is dat een van die bogenoemde reëls in 'n artikel
   oortree word, kan u enige van die volgende oorweeg:
     * Verander die inhoud van die artikel, of 'n gedeelte daarvan (gewone
       wysiging).
     * Skuif die bladsy na 'n meer korrekte titel, sodoende word die
       wysigingsgeskiedenis behou.
     * Neem kennis van die beleid rakende bladsy verwydering en, indien
       nodig, nomineer die bladsy vir verwydering.

[wysig] Wat u gebruikersbladsy nie is nie

   Baie van die riglyne hier is ook van toepassing op u gebruikersbladsy.
   U gebruikersbladsy is nie 'n persoonlike webtuiste nie en dit is ook
   nie u webjoernaal ("blog") nie. U besprekingsblad behoort nie aan u
   nie: dit is deel van Wikipedia en bestaan om samewerking tussen
   Wikipediane te vergemaklik. Vir meer inligting, sien gerus
   Wikipedia:Gebruikersbladsy.
   Kategorie: Wikipedia

