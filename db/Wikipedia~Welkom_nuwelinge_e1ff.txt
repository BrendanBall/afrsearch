Wikipedia:Welkom nuwelinge


   Welkom by die Afrikaanse Wikipedia!

   Die Afrikaanse Wikipedia is in Desember 2001 begin, en maak deel uit
   van Wikipedia, 'n gemeenskapsprojek met die doel om in elke taal 'n
   volledige ensiklopedie te skep. Dis gratis om Wikipedia te gebruik om
   inligting te soek én om inligting by te voeg. Tans is daar 9 881
   Afrikaanse artikels. Om artikels te help skryf, korrigeer en uit te
   brei hoef mens nie aan te meld nie, mens kan bloot aan die werk spring!

   Inhoud

        * 1 Oriëntasie
        * 2 Die belangrikste reëls
        * 3 'n Paar wenke
        * 4 Algemeen
        * 5 Verdere hulp
        * 6 Meer agtergrond
        * 7 Gebruikers
        * 8 Soek

[wysig] Oriëntasie

   Daar is heelwat inligting en riglyne om nuwelinge te help. Veral die
   volgende kan van nut wees:
     * Gebruikersportaal - Heelwat skakels na verskeie dele van die
       projek, maniere om betrokke te raak, ens. Die skakel is ook links
       op die skerm as deel van elke blad (onder "navigasie"). Hierdie is
       waarskynlik die plek wat die beste aanvanklike uitleg gee van
       blaaie waarin redigeerders sal belangstel.
     * Onlangse wysigings - Hier kan mens wysigings dophou en sien presies
       wat elkeen op die lys verander het aan 'n betrokke blad. Dit kan
       waardevol wees om hierdie wysigings dop te hou - so leer mens die
       konvensies en kry dalk ook 'n nuttige wenk of twee.
     * Geselshoekie - Plek om algemene vrae te vra, idees voor te stel,
       ens. Dit is waarskynlik die bymekaarkomplek met die meeste
       aktiwiteit. Hou dit gerus dop!
     * Wenke vir die skryf van 'n goeie artikel - Dis soms nuttig om iets
       van alles te weet, in plaas van alles oor iets. Hierdie bladsy bied
       'n oorsig oor die skryf van 'n nuwe artikel, met skakels na ander
       nuttige hulpbladsye.
     * Elke blad het 'n besprekingsblad. Daar kan spesifieke vrae of
       opmerkings vir 'n blad of gebruiker gelos word. Bo-aan elke blad is
       daar 'n skakel "bespreking" waar die artikel bespreek kan word. 'n
       Gebruiker se besprekingsblad kan gebruik word om 'n boodskap vir 'n
       spesifieke gebruiker te los.

[wysig] Die belangrikste reëls

     * Sien gerus die artikels oor ons beleid.
     * Hou die artikels maar Afrikaans! Daar bestaan ook 'n Nederlandse
       Wikipedia, Engelse Wikipedia, en 'n klomp anderstalige Wikipedias
       waarin bydraes in daardie taal gelewer kan word. (Vir besprekings
       gebruik ons ook ander tale).
     * Probeer sover as moontlik Standaardafrikaans gebruik, wat beteken
       dat gereedskap soos 'n woordeboek, die HAT en Afrikaanse woordelys
       en spelreëls baie handig te pas gaan kom! Gebruik ook
       vakwoordeboeke, waar moontlik.
     * Probeer objektief wees — d.w.s., geen reklame, propaganda, of kru
       taal nie, asseblief!
     * Gebruik of skep eie werk. Die gebruik van inhoud vanaf ander bronne
       sonder toestemming bring vir Wikipedia geregtelike probleme. Die
       Wikipedia's van andere tale kan vrylik gebruik word aangesien die
       GNU/FDL-lisensie mens die vryheid verleen om dit te doen.
     * Skryf so ensiklopedies as moontlik. Sorg dat die artikel, hoe klein
       ook al, in hierdie ensiklopedie pas deur goeie en gepaste
       taalgebruik, inhoud en uitleg. Maar moenie dat voorgenoemde jou
       ontmoedig nie — voel vry om enige bydrae te lewer, wat deur al die
       besoekers hier verander en poleer kan word.

[wysig] 'n Paar wenke

     * 'n Rooi skakel beteken daar bestaan nog nie inligting oor daardie
       onderwerp nie, en dit is jou uitnodiging om 'n nuwe bladsy te begin
       oor die onderwerp. As jy iets oor hierdie nuwe onderwerp wil bydra,
       klik eenvoudig op die rooi teks en skryf oor die onderwerp. Indien
       dit 'n algemene onderwerp is, soek eers deur die Wikipedia of daar
       nie dalk reeds 'n artikel onder 'n ander naam bestaan nie.
     * Aan die linkerkant van die skerm is 'n soekveld, waarin jy teks kan
       intik om deur die bestaande onderwerpe te soek.
     * Hou aan die linkerkant van die skerm ook Onlangse wysigings dop:
       vir outeurs is dit 'n belangrike blad. Daar is jou geleentheid om
       te help poleer aan nuwe werk, asook om leemtes te sien wat gevul
       kan word.
     * Wanneer jy aan 'n bladsy werk, vul die Opsommingveld in met 'n
       kort, saaklike beskrywing van wat jy verander het.
     * Gebruik die "Wys voorskou"-knop om 'n idee te kry hoe die bladsy
       gaan lyk voordat jy hom stoor.
     * Die eerste karakter van elke nuwe lyn is belangrik — sien 'n kort
       oorsig van teksuitleg.
     * Gebruik dubbele vierkantige hakies om na 'n [[onderwerp]] te
       skakel. 'n Onbekende onderwerp sien jy as onderwerp, terwyl
       bestaande skakels soos onderwerp lyk.
     * Gebruik die besprekingsblad om oorleg met ander skrywers te pleeg,
       of om (moontlik drastiese) veranderings voor te stel. Onderteken
       jou voorstel met ~~~~.

[wysig] Algemeen

   Honderde mense met 'n goeie dosis gesonde verstand dra by tot die
   totale Wikipedia in verskillende tale. Tans bestaan tientalle
   Wikipedias waaraan geskryf en verbeter word. Enige besoeker kan daarby
   inval en saamwerk. Jy hoef nie noodwendig 'n naam te kies en daarmee
   aan te teken nie, maar ons probeer 'n gemeenskap hier bou waar almal
   mekaar leer ken, en daarom sal ons dit verwelkom. Klik op 'n onderwerp
   wat jou interesseer, waarvan jy iets weet, en voeg iets by, maak 'n
   spelfout reg, of skryf 'n mooi artikel — 'n uitstekende geleentheid om
   jou eie kennis ook te verbeter!

   Kom gereeld hierlangs — hoe meer bydraes jy lewer, hoe meer
   verantwoordelik voel jy oor hierdie unieke projek. Maar weereens, voel
   in die eerste plek vry. Werk op Wikipedia kan 'n genotvolle besigheid
   wees en baie vervulling bring.

   Dit is ook belangrik om te weet dat Wikipediane onderling afgespreek
   het op 'n paar norme wat in gedagte gehou moet word:
    1. Ons probeer om nie te argumenteer nie; in oorleg met mekaar soek
       ons die oplossing, en juis daarvoor is die besprekingsbladskakel
       bo-aan elke blad.
    2. Ons probeer artikels so objektief as moontlik hou. Dit beteken dat
       Wikipedia nie die plek is om jou eie oortuigings te verkondig nie,
       al is die onderwerp ook hoe opspraakwekkend. Dit is nie 'n
       preekstoel of seepkis nie. Wikipedia bly 'n ensiklopedie — hou in
       gedagte wat Wikipedia nie is nie.
    3. Indien jy iemand anders se werk wil verbeter of eie kennis wil
       bylas maar jy is onseker omtrent jou opinie, of as jy eenvoudig 'n
       vraag of opmerking oor 'n onderwerp het, gebruik dan wel die
       besprekingsblad van daardie onderwerp daarvoor.
    4. Humoristiese opmerkings in 'n artikel kan die projek natuurlik
       lekkerder maak, maar die bedoeling is dat Wikipedia 'n belangrike
       bron van inligting word op alle gebiede van die menslike kennis, en
       daarom probeer ons nie te snaaks wees nie. Ons streef na lewendige
       en leesbare artikels met so 'n helder moontlike uitleg.

   Wikipedia het geen toelatingsbeleid nie; in beginsel kan enigiemand aan
   die ensiklopedie werk. Sommige vra dalk hulself af wat dit beteken vir
   die uiteindelike kwaliteit van die Wikipedia. Dink dan oor die nuwe
   vlak wat bereik kan word deur slegs die verskeidenheid te oorweeg.
   Omdat daar ook vakkenners na Wikipedia aangetrek word, word die inhoud
   ook meer en meer uitgebreid. Bowendien bly mense wat niks van 'n
   onderwerp weet nie in die algemeen vanself weg daarvan, of gaan lees en
   studeer om meer daaroor te wete te kom. Hoe meer mense deelneem aan
   hierdie projek, hoe meer verbeter die inhoud. Sowel akademici as elke
   persoon wat 'n positiewe bydrae wil lewer is van harte welkom. Ons hoop
   dat jy ook baie plesier sal kry uit die werk hier.

   Sien gerus How to edit a page en Policies and guidelines op die Engelse
   Wikipedia vir meer volledige hulp.

                                        [wysig] Verdere hulp

                 * Hoe werk Wikipedia?
                 * Voel vry en gaan jou gang
                 * Hoe om 'n nuwe bladsy te skep
                 * Uitgebreide spelreëls
                 * Neutrale standpunt
                 * Wat 'n artikel genoem moet word
                 * Gids vir 'n goeie skryfstyl
                 * Wat Wikipedia nie is nie
                 * Gereelde vrae
                 * Stel jou vrae in die geselshoekie
                 * Nuttige goetertjies wat jou kan help

                                       [wysig] Meer agtergrond

                 * Wat is Wikipedia?
                 * Wat is 'n Wiki?
                 * Anderstalige Wikipedia's

                                         [wysig] Gebruikers

                 * Geregistreerde gebruikers
                 * Wikipediane

                                            [wysig] Soek

                 * Uiteensetting van die Soekfunksie

   Kategorie: Wikipedia

