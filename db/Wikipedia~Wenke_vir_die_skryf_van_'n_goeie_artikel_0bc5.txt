Wikipedia:Wenke vir die skryf van 'n goeie artikel


   Hierdie bladsy bevat raad en 'n paar wenke wat kan help met die skryf
   van 'n goeie artikel.

   Moenie bang wees om weg te spring en by te dra nie. Indien foute gemaak
   word is dit nie so erg nie, dit kan (en behoort!) later weer reggemaak
   word - daar is altyd Wikipediane wat bereid is om hand by te sit. Dit
   is dikwels 'n goeie idee om 'n artikel eers in 'n aparte woordverwerker
   te skep en dit dan later in Wikipedia te plaas. Sodoende hoef u dit nie
   dadelik te voltooi nie en kan u ter eniger tyd daarna terug keer. Dit
   is dan ook moontlik om spel- en ander foute raak te sien, voor dit
   geplaas word.

   Inhoud

        * 1 Samevatting
        * 2 Voor u begin met skryf
             + 2.1 Wat het ons reeds?
             + 2.2 Versamel meer inligting
             + 2.3 Wikipedia is vir almal
             + 2.4 Kies 'n titel en skep die bladsy
        * 3 Die saamstelling van u artikel
             + 3.1 Hou aan konvensies
             + 3.2 Begin met 'n opsomming
             + 3.3 Afdelings en paragrawe
             + 3.4 Wees neutraal
             + 3.5 Wees presies
             + 3.6 Wees duidelik
             + 3.7 Interne skakels
             + 3.8 Wees op die man af
             + 3.9 Gee genoeg en veelsydige inligting
             + 3.10 Wees formeel
        * 4 Verbeter u artikel
             + 4.1 Voeg beelde toe
             + 4.2 Bronvermelding
             + 4.3 Kontroleer u spelling
             + 4.4 Perfeksie is gaaf, maar...
             + 4.5 Plaas u artikel

[wysig] Samevatting

   Die skryf van 'n artikel wat op die internet gaan verskyn bring ekstra
   eise mee. Dit is byvoorbeeld moeiliker om teks van 'n skerm af te lees
   as van papier, wat beteken dat die struktuur van 'n webblad baie
   belangrik is. Bladsye wat 'n goeie struktuur het, bied 'n gebruiker die
   moontlikheid om die bladsy te vluglees en sodoende nuttige inligting
   vinniger te vind.
     * Sorg dat u artikel met 'n kort inleiding van die onderwerp begin: u
       moet dit as't ware aan die leser voorstel. Die eerste paragraaf
       behoort 'n opsomming te bevat van wat volg, of 'n definisie van die
       onderwerp. Indien die artikel oor 'n persoon behandel, is dit
       raadsaam om te noem hoekom die persoon belangrik is, waar hy
       vandaan kom en wanneer hy gelewe het. Vir 'n stad is dit
       byvoorbeeld nuttig om te noem in watter land dit geleë is en hoe
       dit in die plaaslike taal heet.
     * Gebruik opskrifte, beelde, tabelle of lyste waar dit nodig kan
       wees.
     * Dink goed na oor die gebruik van interne skakels na ander artikels:
       moenie suinig wees met skakels nie, maar dit is ook nie nodig om na
       elke woord wat moeilik klink te skakel nie.
     * Moenie die artikel se paragrawe te lank maak nie: lang paragrawe
       lyk onnodig moeilik. Korter paragrawe gee meer struktuur, maar:
     * Moenie die artikel se paragrawe te kort maak nie: paragrawe van
       slegs een sin of een (skerm)reël skep die indruk van 'n klom los
       feite, eerder as 'n samehangende geheel.
     * Waar toepaslik kan dit nuttig wees om die patroon van soortgelyke
       artikels te herhaal. Vir artikels oor bv. lande, of chemiese
       elemente, maak dit sin om dieselfde opset en uitleg te gebruik.
     * Probeer om slang of kru taal te vermy waar moontlik.
     * Moenie die leser aanspreek tensy dit absoluut noodsaaklik is nie.
       'n Sin soos "jy kan hierdie siekte kry wanneer jy in kontak met
       skadelike stowwe kom" kan vervang word met "hierdie siekte kan
       opgedoen word by kontak met skadelike stowwe". Bly saaklik en laat
       slegs die feite die leser inlig.
     * Die gebruik van die teenwoordige tyd vir gebeurtenisse wat in die
       verlede plaasgevind het ("In 1982 onderteken hy 'n verdrag met die
       VSA") is verwarrend en onnodig.

[wysig] Voor u begin met skryf

[wysig] Wat het ons reeds?

   Voor u met 'n nuwe artikel begin, word u aangeraai om eers in Wikipedia
   te kyk wat daar reeds oor die onderwerp geskryf is. Sodoende kan u
   vermy dat u 'n artikel oor "pikkewyne" skryf, terwyl "pikkewyn" reeds
   bestaan.

   Indien u voel dat u liewer nie 'n splinternuwe artikel wil begin nie,
   kan u altyd deur ons Saadjies blaai en daar iets kies om uit te brei.

[wysig] Versamel meer inligting

   Indien u graag 'n artikel wil begin of uitbrei, maar nie veel inligting
   daaroor beskik nie, is dit 'n goeie idee om die onderwerp in
   anderstalige Wikipedia's op te soek: hulle bevat dikwels uitgebreide en
   betroubare inligting. Moet egter nie vergeet dat hierdie artikels ook
   deur vrywilligers geskryf is nie: hulle maak (nes u) ook foute en dit
   kan u net help om ook van ander bronne gebruik te maak. Raadpleeg 'n
   aantal (meer as een) webwerwe wat dieselfde onderwerp behandel, of
   besoek u plaaslike biblioteek.

[wysig] Wikipedia is vir almal

   Wikipedia is bedoel vir almal, ook Jan Rap en sy maat. Artikels moet
   dus nie spesialities wees nie: dit is meer waarskynlik dat iemand
   sonder voorkennis die artikel oor ekonomie gaan lees, as 'n derde
   jaarse ekonomiestudent. Indien u vreemde terme of konsepte gebruik kan
   u dit omskryf of die betekenis daarvan verduidelik. Beelde, tabelle en
   diagramme kan handig te pas kom in sommige gevalle.

[wysig] Kies 'n titel en skep die bladsy

          Sien ook: Wikipedia:Hoe om 'n nuwe bladsy te skep

   Begin met u artikel deur op 'n rooi skakel te kliek of die korrekte
   titel in u blaaier te tik. Dit is belangrik om die korrekte naam vir u
   artikel te kies: ons titelriglyne kan u hiermee help. Aanstuurbladsye
   is nuttig vir artikels met een meer as een moontlike naam (of selfs
   algemene inkorrekte spelvorms).

[wysig] Die saamstelling van u artikel

[wysig] Hou aan konvensies

   Op Wikipedia bestaan 'n aantal konvensies en daar word verwag dat
   bydraers hulle hieraan sal hou. Meeste konvensies kan in die verskeie
   hulpbladsye gevind word, maar daar is dikwels ook een of twee
   nie-amptelikes. Des te meer rede om uself vertroud te maak met hoe 'n
   tipiese artikel lyk voor u self een begin! (Kliek gerus "lukrake
   bladsy" op die kieslys links om op 'n reis deur Wikipedia te gaan.)

   Die konvensies sorg daarvoor dat ons artikels 'n bepaalde eenvormigheid
   het. U kan meer lees oor ons konvensies by Wikipedia:Styl en
   Wikipedia:Beleid, maar hier onder volg 'n paar wat die bal aan die rol
   kan sit.

[wysig] Begin met 'n opsomming

   'n Goeie artikel behoort reeds in die eerste sin 'n kort definisie van
   die onderwerp te gee. Die res van die paragraaf dien as 'n opsomming
   van die artikel. Die naam van die onderwerp verskyn die eerste keer in
   vetdruk, maar daarna nie weer nie.

   Probeer om in u inleiding antwoord te gee op die vyf W's:
    1. Wie: Naam van die onderwerp (ook al is dit nie 'n persoon nie).
    2. Wat: Wat is die funksie van die onderwerp (beroep van die persoon,
       doel van 'n uitvinding, ens.)?
    3. Wanneer: Geboorte- en sterftedatum, datum van uitvinding,
       ontdekking, ondergang, ens.
    4. Waar: Waar kom het onderwerp vandaan in 'n geografiese sin (bv.
       Oostenryk), of as wat kan die onderwerp geklassifiseer word (bv.
       chemie, kuns, ens.)?
    5. Waarom Watter doel of belang het die onderwerp?

   Behandel hierdie so kort as moontlik. In die res van die artikel kan
   dan op hierdie gegewens uitgebrei word.

[wysig] Afdelings en paragrawe

   'n Goeie artikel het 'n goeie struktuur, met afdelings en paragrawe.
   Elke afdeling behoort 'n ander aspek van die onderwerp te behandel. By
   vier afdelings of meer word 'n artikel outomaties van 'n inhoudsopgawe
   voorsien.

[wysig] Wees neutraal

          Sien ook: Wikipedia:Neutrale standpunt

   'n Goeie artikel is altyd neutraal. Dit is nie altyd eenvoudig om
   neutraal te bly nie, maar dit is wel noodsaaklik. Moenie feite en
   bewerings/opinies vermeng nie; moet definitief ook nie u eie mening aan
   die artikel toevoeg nie!

[wysig] Wees presies

   'n Goeie artikel bevat presiese, ondubbelsinnige stellings. Algemene
   opmerkings is dikwels vaag: moenie "in die middeleeue" gebruik indien
   die presiese jaartal bekend is nie. Op dieselfde wyse is "vóór die
   20ste eeu" of "tot in die 19de eeu" beter as slegs "vroeër". "Onlangs"
   kan ook probleme skep indien die artikel 5 jaar gelede geskryf is, meld
   die jaartal ook, dan bly die inligting altyd in konteks.

[wysig] Wees duidelik

   'n Goeie artikel moenie die leser verwar nie. Nadat u u artikel (of 'n
   gedeelte daarvan) geskryf het, kan dit help om 'n pouse te neem en dan
   daarna terug te keer. Kan u verstaan wat u geskryf het? Bevat die
   artikel enige onduidelikhede? As u nie kan verstaan wat u geskryf het
   nie, kan u verseker wees die leser gaan dit ook nie kan verstaan nie.
   Kort sinne kan help hiermee, maar té kort sinne kan die leesbaarheid
   van 'n artikel weer belemmer. Strewe dus vir 'n goeie balans.

   Sommige gebruikers dink ook verkeerdelik dat "ensiklopedies" sinoniem
   met "hoogdrawend" is: alhoewel goeie taalgebruik en styl vereis word,
   kan eenvoudiger woorde en sinne juis help om moeiliker konsepte te
   verduidelik. Veral wanneer vakterme ter sprake is, is dit nodig om
   hulle te verklaar wanneer hulle die eerste keer in die artikel gebruik
   word.

[wysig] Interne skakels

   Interne skakels na bestaande artikels is behulpsaam en soms selfs
   nodig, maar dit is nie nodig om oorboord te gaan nie. As die woord
   "Duitsland" vyftien keer in 'n artikel voorkom, is dit nie nodig om 'n
   skakel vanaf elke geval te maak nie. Dit is ook nie nodig om 'n skakel
   na 'n artikel te verskaf bloot omdat die artikel bestaan nie. Die beste
   en behulpsaamste skakels is dié wat relevant is tot die artikel waarmee
   u besig is. Nie elke liewe pleknaam of elke liewe jaartal hoef
   outomaties 'n skakel te wees nie - dit kan storend wees om te veel
   skakels in 'n artikel te hê.

[wysig] Wees op die man af

   'n Goeie artikel is kragtig, maar nie soseer kort en beslis nie kortaf
   nie! Ensiklopediese artikels het nie baie in gemeen met opstelle soos
   die wat u op skool skryf/geskryf het nie. Hier word geen ekstra punte
   toegeken vir onnodige bywoorde of metafore nie. Die bogenoemde wenk,
   "wees presies", geld ook hier: die gedrog "Napoleon het met 'n baie
   groot leër getrek waaraan daar geen einde blyk te gewees het nie",
   behoort eerder met "Napoleon het met' n leër van meer as 500 000 man
   getrek" te wees.

   Dit beteken nie u moet byvoeglike naamwoorde en volsinne vermy nie.
   Kortaf sinne en beskrywings misluk net so maklik in die oordrag van
   kennis as verbloemde skrywes.

[wysig] Gee genoeg en veelsydige inligting

   'n Goeie artikel is lank (of lank genoeg), maar nie langdradig nie. 'n
   Onderwerp het dikwels baie fasette. Maak 'n lysie van hierdie fasette,
   bv. die geskiedenis, geografiese verskille, wetenskaplike sienswyses,
   wetenskaplike klassifiserings, chemiese samestelling, ekonomiese
   aspekte - enige faset wat relevant tot u onderwerp kan wees. Hierdeur
   kan u ook 'n goeie idee kry van hoe om u artikel in te deel (sien
   "Afdelings en paragrawe" hierbo).

   Wanneer die verhaal egter te lank word is dit die moeite werd om 'n
   aparte artikel vir 'n spesifieke afdeling te skep (bv. Geskiedenis van
   die Verenigde State) en slegs 'n opsomming daarvan by die ouerartikel
   te voeg (in hierdie geval Verenigde State van Amerika).

[wysig] Wees formeel

   'n Goeie artikel gebruik nie "jy", "jou" of "ons" in 'n artikel gebruik
   nie. Inderdaad, dit is beter om die leser hoegenaamd nie toe te spreek
   nie. U moet asseblief ook nie uitroeptekens gebruik om 'n feit of
   siening te benadruk nie.

   Ná u 'n persoon in 'n artikel voorgestel het, is dit raadsaam om slegs
   sy van te gebruik om na hom te verwys in die res van die artikel.
   Gebruik dus "Van Riebeeck", of "Jan van Riebeeck" indien nodig, maar
   nie "Jan" nie. (Een uitsondering op hierdie reël is wanneer die artikel
   na meerdere persone met dieselfde van verwys.)

[wysig] Verbeter u artikel

[wysig] Voeg beelde toe

          Sien ook Wikipedia:Beelde en Wikipedia:Gebruik van beelde

   'n Goeie beeld illustreer die teks en kan help om inligting te
   verduidelik of in konteks te plaas. 'n Visuele impak (ongeag van wat op
   die beelde is) kan ook help om die leser se aandag te trek.

   Besoek gerus die Wikimedia Commons, waar meer as 2 miljoen beelde
   gehuisves word. Hierdie beelde kan direk in artikels hier gebruik word
   (u hoef hulle dus nie apart hierheen op te laai nie).

[wysig] Bronvermelding

          Sien ook Wikipedia:Haal bronne aan en
          Wikipedia:Verifieerbaarheid

   Mens word reeds sedert laerskool vermaan om 'n bronnelys by enige taak
   te voeg. Die rede hiervoor is eenvoudig: sodat die leser gerus kan wees
   dat die inligting nie uit die skrywer se duim gesuig word nie en dat
   die leser die skrywer se feite na kan gaan, indien gewens. So kan
   plagiaat ook voorkom word.

   As 'n bonus, verskaf u die leser met ekstra leesstof: hoe goed 'n
   artikel ook is, dit sal nooit al die inligting kan bevat nie (dit is
   ook nie veronderstel nie). Die leser kan dus die bronnelys as 'n
   beginpunt vir meer inligting oor die onderwerp gebruik. Elke goeie
   artikel benodig 'n bronnelys.

[wysig] Kontroleer u spelling

          Sien ook Wikipedia:Algemene spelfoute

   Afrikaanse speltoetsers is tans algemeen beskikbaar. U spaar uself en
   ander tyd en werk deur u artikel se spelling na te gaan voor u dit
   plaas. Nie alle foute word deur 'n speltoetser herken nie, maar elke
   bietjie help.

[wysig] Perfeksie is gaaf, maar...

   Die perfekte artikel bestaan nie. Na u artikel voltooi is hoef u nie
   ekstra dae of selfs weke daaraan te timmer in die hoop om dit te
   vervolmaak nie. Eerder 'n artikel waarmee u 90% tevrede is, as 'n
   artikel wat op u hardeskyf weggesteek is, waar niemand daaruit kan leer
   nie.

[wysig] Plaas u artikel

   Na u u artikel geplaas het kan u dit by u dophoulys voeg. So kan u sien
   wanneer ander Wikipediane wysigings daaraan aanbring, of 'n bespreking
   daaroor op die besprekingsblad begin. Neem hulle opmerkings ernstig op:
   die geskrewe vorm van kommunikasie het 'n gebrek aan die nuanses,
   gebare en gesigsuitdrukkings waaraan ons in ons alledaagse gesprekke
   gewoond is. Dit veroorsaak dat gebruikers hier soms beledig voel,
   wanneer dit glad nie die geval is nie. Hou in gedagte dat meeste
   Wikipediane slegs die beste vir die ensiklopedie wil hê: wanneer hulle
   dus 'n probleem met die artikel het, of 'n verandering voorstel, is dit
   omdat hulle werklik glo die artikel kan selfs beter wees.

   U het die wêreld pas verryk met 'n artikel. Die gebrek aan betroubare
   Afrikaanse inligting op die internet is 'n leemte wat ons hier by die
   Afrikaanse Wikipedia probeer vul. U artikel kan in die toekoms gelees
   word deur 'n skoolkind op soek na inligting vir 'n taak, of 'n
   snuffelaar wat sy kennis oor die onderwerp wil uitbrei. Selfs u weet
   ook nou meer van die onderwerp en kan dit op 'n duidelike manier
   weergee. Onthou egter, wanneer u 'n artikel geplaas het, behoort dit
   nie meer aan u nie (alhoewel u steeds as die outeur van die
   oorspronklike weergawe erken word), maar word dit onder 'n GNU-vrye
   dokumentlisensie vrygestel. Dit beteken dat artikels hier nie stilstaan
   nie, maar bly groei soos ander gebruikers hulle wysig en vorm.
   Kategorie: Wikipedia

