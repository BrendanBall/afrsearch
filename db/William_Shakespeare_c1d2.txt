William Shakespeare


   CAPTION: William Shakespeare

   Die Chandos-portret, kunstenaar onbekend (Nationale Portret Gallery,
   Londen)
   Gebore April 1564
   Stratford-upon-Avon, Warwickshire, Engeland
   Oorlede 23 April, 1616
   Stratford-upon-Avon, Warwickshire, Engeland
   Titel
   Salaris
   Termyn in amp
   Voorganger
   Opvolger
   Politieke party
   Godsdienstige Oortuiging
   Huweliksmaat
   Kinders
   Webwerf:

   William Shakespeare (gedoop 26 April, 1564 – oorlede 23 April,
   1616)^[1] was 'n Engelse digter en toneelskrywer en word geag as die
   belangrikste skrywer van die Engelse taal en die wêreld se vernaamste
   dramaturg.^[2] Hy het ongeveer 38 toneelstukke en 154 sonnette asook 'n
   verskeidenheid ander gedigte geskryf.^[3] Shakespeare was reeds 'n
   gewilde skrywer in sy eie leeftyd, maar na sy dood is hy steeds meer
   geprys en sy werk is deur die eeue heen toenemend vereer deur talle
   prominente kulturele figure.^[4] Hy word gereëld beskou as die
   nasionale digter van Engeland^[5] en daar word somtyds na hom verwys as
   die "Bard of Avon" (die Minnesanger van Avon), of eenvoudig net die
   "Bard",^[6] of die "Swaan van Avon".^[7]

   Ortodokse skoliere glo dat Shakespeare die meeste van sy werke tussen
   1586 en 1612 geproduseer het, alhowel die presiese datums en kronologie
   van die toneelstukke wat aan hom toegeken word aansienlik gedebatteer
   word, asook die outeurskap van sommige van sy werke. Hy word beskou as
   een van die min toneelskrywers wat uitblink in beide komedie en
   tragedie en sy toneelstukke kombineer bekoring met komplekse
   karakterisering, digterlike prag en filosofiese diepte.

   Shakespeare se werke is al in die mees-gebruikte, lewende tale
   vertaal^[8] en sy toneelstukke word voortdurend reg oor die wêreld
   opgevoer. Bowendien is Shakespeare die mees aangehaalde skrywer in die
   literatuur en geskiedenis van die Engels-sprekende wêreld,^[9] en baie
   van sy aanhalings en neologismes is nou deel van alledaagse Engels en
   ander tale. Oor die jare het baie mense gespekuleer oor Shakespeare se
   lewe en hardop gewonder oor sy seksualiteit en geloof.

   Inhoud

        * 1 Lewe
             + 1.1 Vroeë jare
             + 1.2 Londen en Shakespeare se toneelloopbaan
             + 1.3 Latere jare
        * 2 Werke
             + 2.1 Toneelstukke
             + 2.2 Sonnette
             + 2.3 Ander gedigte
             + 2.4 Shakespeare in Afrikaans
             + 2.5 Styl
        * 3 Bibliografie
             + 3.1 Komedies
             + 3.2 Historiese dramas
             + 3.3 Tragedies
             + 3.4 Gedigte
             + 3.5 Verlore werke
             + 3.6 Moontlike werke deur Shakespeare
        * 4 Verwysings en notas
        * 5 Eksterne skakels

[wysig] Lewe

[wysig] Vroeë jare

   Shakespeare se geboortehuis in Stratford
   Shakespeare se geboortehuis in Stratford

   William Shakespeare (ook gespel Shakspere, Shaksper, Shaxper, en
   Shake-speare, siende dat daar in die tyd nie vasgestelde spelreëls was
   nie^[10]) is in Stratford-upon-Avon gebore in April, 1564. Sy ouers was
   John Shakespeare, 'n suksesvolle handskoenmaker en wethouer van
   Snitterfield, en Mary Arden, 'n dogter van lae adel. Daar word
   aangeneem dat sy geboorte by sy ouerhuis in Henley Straat plaasgevind
   het. Shakespeare se dooprekord dateer uit 26 April van daardie jaar.
   Aangesien babas destyds binne 'n paar dae van geboorte gedoop is het
   tradisie te ruste gekom op 23 April as Shakespeare se geboortedag.
   Hierdie datum verskaf 'n gerieflike simmetrie, aangesien Shakespeare op
   dieselfde dag oorlede is: 23 April (3 Mei op die Gregoriaanse
   kalender), 1616.

   Shakespeare het waarskynlik die King Edward VI Laerskool bygewoon.^[11]
   Alhoewel die skole van daardie tyd gewissel het in kwaliteit, het dié
   skool waarskynlik 'n intensiewe Latyn, grammatika en literatuur
   opleiding voorsien. Daar word aanvaar dat Shakespeare hierdie skool
   bygewoon het aangesien hy, as die seun van 'n prominente
   dorpsamptenaar, dit verniet kon doen^[12] - sy bywoning kan ongelukkig
   nie bevestig word nie, aangesien die skool se rekords nie meer bestaan
   nie.

   Op 28 November, 1582 het 'n 18-jarige Shakespeare met 'n 26-jarige Anne
   Hathaway getrou. Een dokument identifiseer Hathaway as 'n burger "van
   Temple Grafton", naby Stratford, dus is dit moontlik dat die troue daar
   plaasgevind het. Twee van Hathaway se bure het 'n formele verklaring
   onderteken dat daar niks was wat die huwelik sou verhinder nie. Dit
   blyk dat die seremonie met haas georganiseer is - waarskynlik omdat
   Anne drie maande swanger was.

   Shakespeare se eerste kind, Susanna, was op 26 Mei, 1583, in Stratford
   gedoop. Twee kinders, a seun, Hamnet, en 'n dogter, Judith, was op 2
   Februarie, 1585 gedoop. Hamnet is oorlede in 1596 en begrawe op 11
   Augustus van daardie jaar.

   Na sy troue het Shakespeare min spore in historiese dokumente gelaat
   tot sy verskyning op die Londense teaterverhoog. Die periode tussen
   1585 (toe sy tweelingkinders gebore is) en 1592 (toe Robert Greene na
   hom verwys het as 'n "arrogante kraai") staan bekend as Shakespeare se
   "verlore jare", aangesien daar geen bewyse meer bestaan wat verklaar
   waar hy in hierdie tyd was of hoekom hy Stratford verlaat het en na
   Londen toe verhuis het nie.^[13] Daar is 'n aantal stories wat lig kan
   werp op hierdie tydperk, insluitende dat Shakespeare in die moeilikheid
   gekom het omdat hy takbokke gestroop het; dat hy gewerk het as 'n
   plattelandse onderwyser en dat hy teaterborge se perde opgepas het in
   Londen. Daar is egter geen direkte bewyse vir enige van hierdie stories
   nie en hulle blyk almal te voorskyn gekom het ná Shakespeare se
   dood.^[14]

[wysig] Londen en Shakespeare se toneelloopbaan

   Teen 1592 was Shakespeare al 'n toneelskrywer in Londen; sy reputasie
   was van so 'n aard dat Robert Greene hom gekritiseer het deur te sê:
   "'n arrogante kraai, met onse vere mooigemaak, en sy Tierenhart in 'n
   Spelersvel omhul, veronderstel dat hy 'n kamtig hoogdrawende blanko
   versie net so goed as die beste van julle kan skep: en siende dat hy 'n
   absolute Johannesfaktotum is, is hy in sy eie verwaandheid die enigste
   "Shake"-toneel in die land." (Die skuinsgedrukte gedeelte is 'n
   woordspeling op die spreuk "O, tierenshart in vrouensvel omhul" ("Oh,
   tiger's heart wrapped in a woman's hide", wat Shakespeare in Henry VI,
   deel 3, geskryf het.)

   In die laaste maande van 1594 was Shakespeare 'n akteur, skrywer en
   gedeeltelike eienaar van 'n toneelvereniging bekend as die "Heer
   Chamberlain se Manne" (Lord Chamberlain's Men). Dit was 'n gewoonte in
   die tyd om die naam van jou groep te neem van dié van jou
   aristokratiese borg, in die geval Heer Chamberlain. Die groep was so
   gewild dat na die dood van Elizabeth I en die kroning van James I, die
   nuwe vorst die groep aangeneem het en hulle bekendgeword het as die
   "Koning se Manne" (King's Men). Dit blyk ook uit Shakespeare se werke
   dat hy inderdaad 'n akteur was: daar is baie frases, woorde en
   verwysings na toneelspel, maar daar is nie die akademiese benadering na
   die kuns van toneelspel wat mens sal verwag nie.^[15]

   In 1596 het Shakespeare reeds na die gemeente van St. Helen in
   Bishopsgate verhuis en teen 1598 het hy bo-aan die lys van akteurs
   verskyn in "Elke Man in Sy Humor" (Every Man in His Humour) geskrewe
   deur Ben Johnson. Shakespeare se naam het ook in 1598 bo-op die
   titelbladsye van sy toneelstukke verskyn, waarskynlik as reklame.

   Daar is tradisie dat Shakespeare, bo en behalwe die feit dat hy vele
   van sy toneelgroep se stukke self geskryf het en as mede-eienaar van
   die groep by die besigheids- en finansiële kant daarvan betrokke was,
   ook aangehou het om self toneel te speel in 'n verskeidenheid rolle,
   soos Adam, die spook van Hamlet se vader in As You Like It en in die
   koorgedeelte van Henry V.^[16]

   Dit blyk dat hy in ongeveer 1599 oor die Teems-rivier na Southwark
   verhuis het. Teen 1604 het hy egter weereens Noord van die rivier
   verhuis en saam met 'n Hugenootfamilie met die naam Mountjoy, net Noord
   van St. Paulus se katedraal gewoon het. Sy woonagtigheid daar is van
   belang omdat hy die huwelik tussen die Mountjoys se dogter en hulle
   vakleerling, Stephen Bellot, help organiseer het. Bellot het later sy
   skoonpa gedagvaar omdat hy versuim het om 'n gedeelte van die bruidskat
   te betaal en Shakespeare moes as getuie verskyn.

   Verskeie dokumente waarop wetlike sake en kommersiële handelinge
   vasgelê is verklap dat Shakespeare, terwyl hy in Londen gewoon het, ryk
   genoeg geword het om eiendom in Blackfriars in Londen te koop en hy dat
   hy die tweede grootste huis in Stratford, New Place, besit het.

[wysig] Latere jare

   Shakespeare se handteking uit sy testament. Dit lees Deur myself,
   William Shakespeare
   Shakespeare se handteking uit sy testament. Dit lees Deur myself,
   William Shakespeare

   Dit blyk dat Shakespeare in 1613 afgetree het en terug na Stratford
   verhuis het. Hy is oorlede op 23 April, 1616 op die ouderdom van 52. As
   oorlewering korrek is oor sy geboortedag is Shakespeare op sy
   verjaardag oorlede. Hy was tot sy dood getroud met Anne Hathaway en het
   sy twee kinders, Susanna en Judith agtergelaat. Sy seun, Hamnet, is
   oorlede in 1596. Susanna Shakespeare is getroud met Dr. John Hall, maar
   daar is vandag geen direkte afstammelinge van die digter en
   toneelskrywer nie.

   Shakespeare is in die koorgedeelte van die Holy Trinity Church in
   Stratford-upon-Avon begrawe. Die eer was hom toegeken nie omdat hy 'n
   bekende literêre figuur was nie, maar omdat hy 'n aandeel vir 'n tiende
   van die kerk gekoop het vir £440 ('n aansienlike bedrag geld vir
   daardie tyd).^[17] 'n Monument op die muur naas sy graf (waarskynlik
   deur sy familie daar geplaas)^[18] is 'n afbeelding van 'n skrywende
   Shakespeare. Daar word elke jaar op Shakespeare se aanvaarde verjaardag
   'n nuwe veerpen in die afbeelding se hand gesit.

   Dit is moontlik dat Shakespeare sy eie epitaaf geskryf het:


   William Shakespeare

                        Goeie vriend, om Jesusnaam weerhou
                      om te grawe in die stof hier ingebou.
                      'n Geseënde man bewaar hierdie stene,
                       'n vervloekte man verskuif my bene.


                                                            William Shakespeare

[wysig] Werke

   William Shakespeare, op die omslagbladsy van die Eerste Folio.
   William Shakespeare, op die omslagbladsy van die Eerste Folio.

[wysig] Toneelstukke

   'n Aantal van Shakespeare se werke word as die beste in die Engelse
   taal en Westerse letterkunde beskou. Hy het tragedies, komedies,
   historiese dramas en ook romans geskryf, waarvan die meeste in elke
   veelgesproke taal vertaal is^[19] en ook wêreldwyd opgevoer word.

   In Shakespeare se tyd was dit algemeen om toneelstukke op ander
   toneelskrywers se werk te baseer; Shakespeare het dié norm gevolg en
   ook vroeëre verhale en geskiedkundige materiaal verwerk. Hamlet (circa
   1600), byvoorbeeld, is waarskynlik 'n verwerking van 'n ouer verlore
   toneelstuk, die sogenaamde "Ur-Hamlet", en King Lear is 'n aangepasde
   weergawe van 'n vroeër toneelstuk, ook genaamd "King Lear". Vir sy
   historiese dramas het Shakespeare grotendeels vertrou op twee voorname
   tekste: Die meeste Romynse en Griekse toneelstukke is gebaseer op
   "Plutarch's Parallel Lives" (van die 1579 Engelse vertaling deur Sir
   Thomas North^[20])), terwyl die Engelse historiese dramas hul bestaan
   verskuldig is aan Raphael Holinshed se 1587 weergawe van "The
   Chronicles of England, Scotland, and Ireland" (wat ook inligting
   verskaf het vir Macbeth en King Lear.^[21] Dit is ook moontlik dat
   Shakespeare stylistiese elemente van tydgenote soos Christopher Marlowe
   geleen het.^[22] Een van Shakespeare se mees oorspronklikste
   toneelstukke, beide in terme van skryfstyl, temas en toneel, was The
   Tempest.^[23]

   Shakespeare se werke word gewoonlik in drie stylistiese kategorieë
   gedeel:
     * die vroeë romantiese komedies en historiese dramas (soos A
       Midsummer Night's Dream en Henry IV, Part 1),
     * die middelste romantiese komedies en historiese dramas (wat sy mees
       bekende tragedies, Hamlet, Othello, Macbeth en King Lear, asook
       "probleem" toneelstukke soos Troilus and Cressida insluit),
     * die later romans (soos The Winter's Tale en The Tempest).

   Die vroeë toneelstukke strek van algemene komedie tot historiese
   nostalgie, terwyl die middelperiode se werke dieper in terme van temas
   is en kwessies soos verraad, moord, wellus, mag en ambisie verken. In
   kontras is sy latere werke gevul met karakters wat hulself wil verbeter
   en dubbelsinnige eindes, asook die gebruik van toorkrag en ander
   fantasie-elemente. Die grense tussen hierdie genres is egter nie baie
   helder nie.

   Sommige van Shakespeare se werke is vir die eerste keer uitgegee as 'n
   reeks kwarto's, maar die meeste het ongepubliseerd gebly tot 1623, toe
   die Eerste folio postuum uitgegee is deur twee akteurs wat in
   Shakespeare se toneelgroep was: John Heminges en Henry Condell. Die
   traditionele verdeling van Shakespeare se werk in tragedies, komedies
   en historiese dramas volg die logika van dié Eerste Folio.

   ("Folio" en "kwarto" verwys na die papierformaat waarop die
   toneelstukke gedruk was. 'n Folio was 'n vel papier wat een keer gevou
   was (2 velle, vier bladsye, ongeveer 38cm in lengte), terwyl 'n kwarto
   twee keer gevou was (vier 4 velle, 8 bladsye, ongeveer 23 cm in
   lengte).)

   Dit was op dié stadium wat verhooginstruksies, skryf- en leestekens en
   ook bedryfindelings in Shakespeare se werke begin verskyn het, wat toe
   ook die norm geword het in verdere toekomstige redaksionele besluite.
   Sommige van sy toneelstukke word deur moderne kritici as
   "probleem"-toneelstukke of tragedie-komedies bestempel, omdat hulle
   maklike kategorisering ontwyk of miskien aspris die destydse
   traditionele gebruike vermy. Daar word ook verkies om na sy latere
   komedies as romantiese stukke te verwys.

   Daar is baie omstredenheid aangaande die presiese kronologie van
   Shakespeare se toneelstukke. Om dinge verder te bemoeilik het
   Shakespeare in sy leeftyd nooit 'n offisiële, komplete weergawe van
   enige van sy werke gepubliseer nie. Om hierdie rede bestaan daar vir
   meerdere toneelstukke verskeie geskrewe weergawes. Dit het tot gevolg
   gehad dat vele redigeerders van moderne weergawes gesukkel het om te
   identifiseer wat presies deur Shakespeare geskryf is en wat nie.
   Teksfoute het ook ontstaan as gevolg van drukfoute deur die uitgewers,
   verkeerde lesings deur persone verantwoordelik vir die plasing van die
   letters (by die drukkery) en ook foute gemaak tydens die kopiëring van
   die bronmateriaal. In die tydperk was daar ook nie gestandaardiseerde
   spelreëls nie en Shakespeare het dikwels dieselfde woord op verskeie
   maniere gespel, wat dinge net meer deurmekaar gemaak het. Moderne
   akademici glo dat Shakespeare ook nog van sy toneelstukke mettertyd
   hersien het, wat somtyds tot gevolg gehad het dat daar twee weergawes
   van sekere toneelstukke bestaan.

[wysig] Sonnette

   Shakespeare se sonnette is 'n versameling van 154 gedigte met temas
   soos die liefde, skoonheid en sterflikheid. Al die gedigte - behalwe
   twee - het vir die eerste keer verskyn in 'n 1609 uitgawe genaamd
   Shakespeare's Sonnets. Die twee wat nie in die boek verskyn het nie was
   sonnet nommer 138 en 144: die twee het vroeër in 'n 1599 digbundel met
   die naam The Passionate Pilgrim (Die Passievolle Pelgrim) verskyn. Die
   sonnette is oor 'n aantal jare geskryf, waarvan die eerste waarskynlik
   aan die begin van die vroeë 1590's was.

   Die voorwaarde waarop die sonnette uitgegee is, is nie duidelik nie.
   Die 1609 teks is opgedra aan 'n "Mnr. W.H.", wie beskryf word as "die
   enigste voortbrenger" van die gedigte (in die toewyding). Dit is nie
   bekend of die toewyding deur Shakespeare of miskien Thomas Thorpe, die
   uitgewer, geskryf is nie. Dit is ook nie bekend wie hierdie man was
   nie, alhoewel daar baie teorieë is. Sommige glo dat hy die jong man is
   wat in die sonnette verskyn.^[24]. Dit is telkens ook nie bekend of
   Shakespeare ooit toestemming gegee het dat sy sonnette uitgegee mag
   word nie.

[wysig] Ander gedigte

   Shakesepeare het ook drie langer gedigte geskryf: Venus and Adonis, The
   Rape of Lucrece en A Lover's Complaint. Hierdie gedigte is waarskynlik
   geskryf met die hoop om 'n ryk potensiële borg te beïndruk (algemeen
   vir die tyd), of op versoek van so 'n borg. The Rape of Lucrece en
   Venus and Adonis was altwee opgedra aan Shakespeare se borg, die derde
   Graaf van Southampton.

[wysig] Shakespeare in Afrikaans

   "Hamlet" was die eerste van Shakespeare se toneelstukke om in Afrikaans
   te verskyn. Die toneelstuk, geskryf in 1945, was vir die eerste keer in
   1947 opgevoer en word gesien as 'n mylpaal in die geskiedenis van die
   Afrikaanse teaterwêreld. Die rol van Hamlet was deur die akteur, André
   Huguenet, vertolk; Huguenet het aan die einde van die vertoning sy
   gehoor toegespreek en gesê dat dit sy lewenslange ambisie was om een
   van die wêreld se beste tragedies in die wêreld se jongste taal op te
   voer.^[25] Sedert die verskyning van "Hamlet" in 1945 het nog 32
   vertalings van Shakespeare se werke die lig gesien. Sommige van die
   vertalings is:
     * Hamlet - "Hamlet", deur Eitemal (1973, Kaapstad, Tafelberg
       Uitgewers).
     * Julius Caeser - "Julius Caeser", deur Jaap Marais.
     * Julius Caeser - "Julius Caeser", deur Anna Neethling-Pohl (Van
       Schaik Uitgewers).
     * King Lear - "Koning Lear", deur Uys Krige (1972).
     * Macbeth - "Macbeth", deur Eitemal (1965).
     * The Merchant of Venice - "Die Koopman van Venesië", deur Daniel
       Francois Malherbe (1949).
     * A Midsummer Night's Dream - "Midsomernagdroom", deur Eitemal (1975,
       Kaapstad).
     * Othello - "Othello", deur Anna Neethling-Pohl (1976, Human &
       Rousseau Uitgewers)
     * The Tempest - "Die Storm", deur Tjaart Potgieter.
     * Twelfth Night - "Twaalfde Nag", deur Uys Krige (1969).
     * The Winter's Tale - "Die Wintersprokie", deur Eitemal (1975,
       Kaapstad).

     * "25 Shakespeare-sonnette in Afrikaans", deur Anna Neethling-Pohl
       (1997).

   Anna Neethling-Pohl het ook vyf ander werke in Afrikaans vertaal:
   "Coriolanus"; "Die Koopman van Venesië" (The Merchant of Venice), "Die
   Storm" (The Tempest), "Antonius en Cleopatra" (Anthony and Cleopatra)
   en "Die Wintersprokie" (The Winter's Tale). Die werke is egter nie
   kommersieël verkrygbaar nie en bestaan slegs in getikte vorm, alhoewel
   hulle almal al in die teater gebruik is deur destydse streekrade of die
   destydse SAUK.

[wysig] Styl

   Shakespeare se werke was 'n groot invloed op die toneelwêreld. Hy het
   nie slegs van die mees bewonderste toneelstukke in die Westerse
   letterkunde geskryf nie, maar ook die Engelse teaterwêreld herskep deur
   verwagtinge betreffende karakterisering, plot, aksie, taal en genre te
   verhoog.^[26] Sy poëtiese kunssinnigheid het gehelp om die status van
   die teaterwêreld te verhoog, wat dit toegelaat het om bewonder te word
   deur die intellektuele toeskouers asook dié wat bloot op soek was na
   pure vermaak.

   Die teaterwêreld was besig om veranderings te ondergaan toe Shakespeare
   in Londen gearriveer het tydens die laat 1580's of vroeë 1590's. Voor
   die tyd was die mees algemene toneelstukke Tudor-moraalstukke. Sulke
   stukke was 'n mengsel van vroomheid en vulgêre komedie. Die Tudor
   toneelstuk was 'n allegorie en die karakters daarin gepersonifiseer
   deur morele eienskappe en hulle het die voordele van 'n deugsame
   Goddelike lewe bevestig deur die hoofkarakter so 'n lewe te laat kies
   bo 'n bose een.

   Die karakters en plotsituaties was simbolies eerder as realisties.
   Shakespeare sou 'n as 'n kind denkelik aan sulke toneelstukke
   blootgestel gewees het (asook raaisel- en wonderwerktoneelstukke).^[27]

   Teen die laat-16e eeu het die Engelse Renaissance houvas begin kry en
   het die gewildheid van die soort moraalstukke gedaal. Toneelskrywers
   soos Thomas Kyd en Christopher Marlowe het die toneelwêreld
   fundamenteel verander. Hulle toneelstukke het die ou morele drama met
   akademiese toneelstukke gemeng en die resultaat was 'n nuwe wêreldse
   soort toneelstuk. Die nuwe dramas het die poëtiese kunssinnigheid en
   filosofiese diepte van akademiese werke met die vulgêre eenvoudigheid
   van die morele toneelstukke byeengebring. Die nuwe werke was egter meer
   dubbelsinnig en kompleks in betekenis en het minder gekonsentreer op
   eenvoudige morele allegorieë. Shakespeare was deur hierdie nuwe styl
   geïnspireer en het die veranderings tot 'n nuwe vlak geneem deur
   toneelstukke te skep wat nie alleen die gehoor op 'n emosionele vlak
   aangeraak het nie, maar ook die basiese elemente van menswees verken en
   debatteer het.

[wysig] Bibliografie

[wysig] Komedies

     * The Tempest
     * The Two Gentlemen of Verona
     * The Merry Wives of Windsor
     * Measure for Measure
     * The Comedy of Errors
     * Much Ado About Nothing
     * Love's Labour's Lost
     * A Midsummer Night's Dream
     * The Merchant of Venice
     * As You Like It
     * Taming of the Shrew
     * All's Well That Ends Well
     * Twelfth Night, or What You Will
     * The Winter's Tale
     * Pericles, Prince of Tyre
     * The Two Noble Kinsmen
     * Cymbeline

[wysig] Historiese dramas

     * King John
     * Richard II
     * Henry IV, Part 1
     * Henry IV, Part 2
     * Henry V
     * Henry VI, Part 1
     * Henry VI, Part 2
     * Henry VI, Part 3
     * Richard III
     * Henry VIII

[wysig] Tragedies

     * Romeo and Juliet
     * Coriolanus
     * Titus Andronicus
     * Timon of Athens
     * Julius Caesar
     * Macbeth
     * Hamlet
     * Troilus and Cressida
     * King Lear
     * Othello
     * Anthony and Cleopatra

[wysig] Gedigte

     * Shakespeare's Sonnets
     * Venus and Adonis
     * The Rape of Lucrece
     * The Passionate Pilgrim
     * The Phoenix and the Turtle
     * A Lover's Complaint

[wysig] Verlore werke

     * Love's Labour's Won
     * Cardenio

[wysig] Moontlike werke deur Shakespeare

     * Edmund Ironside (toneelstuk)
     * Edward III
     * Sir Thomas More
     * Arden of Faversham

[wysig] Verwysings en notas

   Hierdie artikel is grotendeels 'n vertaling van die Engelse Wikipedia
   artikel, William Shakespeare.
    1. ^ Datums maak gebruik van die Juliaanse kalender, onder die
       Gregoriaanse kalender het Shakespeare op 3 Mei gesterf.
    2. ^ Artikel oor Shakespeare in die Encyclopedia Britannica (in
       Engels). Artikel oor Shakespeare in die MSN Encarta Encyclopedia
       (in Engels). Artikel oor Shakespeare in die Columbia Electronic
       Encyclopedia (in Engels). Laaste besoek op 26 Feb. 2006.
    3. ^ Die presiese getalle is onbekend.
    4. ^ Wikiquote inligting oor Shakespeare (in Engels). Laaste besoek op
       26 Feb. 2006.
    5. ^ The Making of the National Poet: Shakespeare, Adaptation and
       Authorship, 1660-1769 deur Michael Dobson, Oxford University Press,
       1995 (in Engels). Laaste besoek op 26 Feb. 2006.
    6. ^ Webster se Woordeboek inskrywing van "The Bard" (in Engels).
       Laaste besoek op 26 Feb. 2006.
    7. ^ "To The Memory Of My Beloved, The Author, Mr William Shakespeare,
       And What He Hath Left Us", 'n Gedig deur Ben Jonson. Laaste besoek
       op 26 Feb. 2006.
    8. ^ Of Philosophers and Kings: Political Philosophy in Shakespeare's
       "Macbeth" and "King Lear" deur Leon Harold Craig, University of
       Toronto Press, 2003, bl. 3 (in Engels).
    9. ^ Artikel oor William Shakespeare in die Literary Encyclopedia deur
       Lois Potter, University van Delaware (in Engels) Laaste besoek op
       22 Junie 2006, en The Columbia Dictionary of Shakespeare
       Quotations, redigering deur Mary Foakes en Reginald Foakes, Junie
       1998.
   10. ^ The Spelling and Pronunciation of Shakespeare's Name deur David
       Kathman (in Engels). Laaste besoek op 22 Okt. 2005.
   11. ^ Critically Examining Oxfordian Claims Part 11: Stratford Grammar
       School deur David Kaufmann
   12. ^ Inleiding na Tom Reedy en David Kathman se How we know
       Shakespeare wrote Shakepeare
   13. ^ Shakespeare: The Lost Years deur E. A. J. Honigmann, Manchester
       University Press; 2nd uitgawe, 1999, bl. 1. (In Engels)
   14. ^ "The Lost Years," van die Shakespeare Timeline, Laaste besoek op
       7 Nov. 2006.
   15. ^ The Facts About Shakespeare deur William Allan Neilson en Ashley
       Horace Thorndike, 1913, The Macmillan Company uitgewers
   16. ^ Artikel oor Shakesepeare se "Globe Teater" op e-notes.com (in
       Engels). Laaste besoek op 23 Jan. 2007.
   17. ^ Shakespeare: The Evidence deur Ian Wilson en Aan Wilson, St.
       Martin's Press, 1999, bl. 309; en The Great Shakespeare Jubilee
       deur Christian Deelman, Viking Press, 1964, bl. 15.
   18. ^ Cultural Shakespeare: Essays in the Shakespeare Myth deur Graham
       Holderness, Univ of Hertfordshire Press, 2001, bl. 152-54.
   19. ^ Of Philosophers and Kings: Political Philosophy in Shakespeare's
       "Macbeth" and "King Lear" deur Leon Harold Craig, University of
       Toronto Press, 2003, bl. 3.
   20. ^ Plutarch's Parallel Lives (in Engels). Laaste besoek op 23 Okt.
       2005.
   21. ^ A Companion to Shakespeare's Works: The Histories deur Richard
       Dutton (Redakteur), Jean Howard (Redakteur), Blackwell Publishing,
       2003, bl. 147)
   22. ^ 'n Essay deur Harold Brooks spekuleer dat Marlowe se Edward II
       Shakespeare se Richard III geïnspireer het. Christopher Marlowe
       deur Brian Robert Morris, 1968, bl. 65-94. Ander akademici stem nie
       saam nie, insluitende Gary Taylor in William Shakespeare: A Textual
       Companion bl. 116, waar hy verklaar dat die ooreenstemmings blote
       toeval is.
   23. ^ The Tempest: Critical Essays deur Patrick Murphy, Routledge,
       2001.
   24. ^ Sonnets, The Riverside Shakespeare deur Hallet Smith, bl. 1745-8.
       Houghton Mifflin, 1974
   25. ^ Kruger, A. & Wallmach, K. (2004). Translation and editing
       techniques. Pretoria: Universiteit van Suid-Afrika.
   26. ^ Shakespeare's Reading deur Robert S. Miola, Oxford University
       Press, 2000.
   27. ^ Shakespeare's Reading deur Robert S. Miola, Oxford University
       Press, 2000.

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   William Shakespeare
     * Open Source Shakespeare bevat die volledige werke, 'n gevorderde
       soekfunksie, 'n volledige indeks en statistiek oor sommige werke.
     * The Complete Works of William Shakespeare, instandhouding deur "The
       Tech", die Massachusetts Instituut van Tegnologie se nuusbrief.
     * Uitgesoekte gedigte deur Shakespeare.
     * Projek Gutenberg se aflaaibare weergawes van Shakespeare se werke
       (beskikbaar in verskeie tale).

     * Lees die oorspronlike kwarto's in hul elektronies weergawe by die
       British Library.
     * Elektroniese weergawes van oorspronlike uitgawes by die Biblioteek
       van die Universiteit van Pennsylvania.

     * Die raaisellewe van William Shakespeare by die Mieliestronk
     * Shakespeare se Graf - inligting en foto's.
     * The Wars of the Roses - Onderskei tussen feite en fiksie in
       Shakespeare se werke.
     * National Geographic artikel oor Shakespeare se neologismes.
     * Designing Shakespeare - 40 jare se optredes in Londen en Stratford.
       Bevat duisende kwaliteit foto's, resensies en onderhoude.

     * The Shakespeare Society of Southern Africa


   Hierdie artikel is gekies as 'n voorbladartikel. Klik gerus hier vir
   meer inligting.

   Kategorieë: Engelse digters • Engelse dramaturge

