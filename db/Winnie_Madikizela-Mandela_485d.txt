Winnie Madikizela-Mandela


   Winnie Madikizela-Mandela (gebore 26 September 1936 as Nomzamo Winifred
   Zanyiwe Madikizela) is 'n Suid-Afrikaanse anti-apartheidsaktivis,
   voormalige vrou van Nelson Mandela, asook eertydse kabinetsminister.

   Inhoud

        * 1 Bekendheid
        * 2 Misdade
        * 3 Internasionale voorval
        * 4 Bronnne

[wysig] Bekendheid

   Madikizela-Mandela het bekend geraak tydens haar man se 27 jaar lange
   gevangenisstraf toe sy onder huisarres in die Vrystaatse dorpie
   Brandfort geplaas is. Sy het dikwels onder skoot gekom omdat sy
   vreedsame metodes om 'n einde aan apartheid te bring, verwerp het, en
   'n voorstander van "halssnoermoorde" was, toe sy onder meer gesê het:
   "Saam, hand aan hand met ons stokke en vuurhoutjies, met ons
   halssnoere, sal ons hierdie land bevry." Sy en Mandela is in 1996
   geskei.

[wysig] Misdade

   Sy is in 1991 gevonnis tot ses-jaar-gevangenisstraf vir haar aandeel
   aan die ontvoering van en moord op 'n 14-jarige seun (Stompie Seipei),
   wat daarvan verdink is dat hy 'n beriggewer van die polisie was. Ná
   appèl, is haar straf verminder tot 'n boete. Sy is ook daarvan
   beskuldig dat sy die wet oortree het tydens haar tydperk as voorsitter
   van die ANC-vroueliga. In April 2003 is sy skuldig bevind aan 43 klagte
   van bedrog en 25 van diefstal. Haar makelaar, Addy Moolman, is
   terselfdertyd skuldig bevind aan 58 klagte van bedrog en 25 van
   diefstal. Die klagte het verband gehou met geld wat geneem is uit
   leningsaansoekers se rekeninge by 'n begrafnisfonds, maar waarby die
   aansoekers nooit gebaat het nie. Madikizela-Mandela is hiervoor
   gevangenisstraf van vyf jaar opgelê. Kort na die skuldigbevinding het
   sy as parlementslid en voorsitter van die Vroueliga bedank.

   In Julie 2004 het 'n appèlregter van die Pretoriase Hooggeregshof
   beslis die "misdade is nie vir persoonlike gewin gepleeg nie". Die
   regter het die skuldigbevinding aan diefstal tersyde gestel, maar dié
   vir bedrog onveranderd gelaat, hoewel sy uiteindelik 'n opgeskorte
   vonnis van drie jaar en ses maande tronkstraf gekry het.

[wysig] Internasionale voorval

   Madikizela-Mandela het in Junie 2007 opslae gemaak toe die Kanadese
   regering haar toegang tot die land geweier het weens haar
   misdaadrekord. Sy sou 'n gala-fondsinsamelingsgeleentheid in Toronto
   bywoon vir 'n organisasie wat Afrika-musiek en -kuns bevorder. Tydens
   die geleentheid sou ook uittreksels uit 'n opera oor haar lewe, "The
   Passion of Winnie", opgevoer word.

[wysig] Bronnne

     * Mail & Guardian Online
     * Winnie Mandela se profiel op die ANC se webwerf
     * Biografie van Winnie Mandela
     * Winnie Mandela se biografie op die ANC se webwerf
     * Crwys-Williams, Jennifer; The Pengiun Dictionary of South African
       Quotations; London: Pengiun Books, 1994.

   Kategorieë: Apartheid • Suid-Afrikaanse politici

