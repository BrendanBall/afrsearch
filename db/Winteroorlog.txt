Winteroorlog


   Winteroorlog
   Finse skitroepe in Noordelike Finland 12 Januarie 1940.

     Datum   30 November 1939 – 12 Maart 1940
    Ligging  Finland
   Resultaat Moskouvredesverdrag
   Strydende partye
   Finland Sowjetunie
   Bevelvoerders
   Carl Gustaf Emil Mannerheim Kliment Voroshilov, later Semyon Timoshenko
   Sterkte
   180 000 450 000
   Ongevalle
   22 830 dood
   43 600 gewond
   1000 gevangene 127 000+ dood of vermis
   265 000 gewond
   3,100 gevangene, 2000+ tenks

                                                                    Winteroorlog
  Tolvajärvi – Suomussalmi – Taipale – Summa – Raate-Road – Kuhmo –
                                           Honkaniemi – Kollaa – Salla – Petsamo

   Die Winteroorlog (ook bekend as die Sowjet-Finse Oorlog of die
   Russies-Finse Oorlog) het uitgebreek toe die Sowjetunie Finland op 30
   November 1939 aanval, drie maande na die aanvang van die Tweede
   Wêreldoorlog. As gevolg hiervan is die Sowjet Unie op 14 Desember uit
   die Volkebond geskop. Sowjetleier Josef Stalin het verwag dat die hele
   land teen die einde van die jaar oorwin sou wees, maar Finse weerstand
   het die Sowjetmagte, wat die Finne drie tot een in getalle oortref het,
   se planne in die wiele gery. Finland hou tot Maart 1940 uit toe 'n
   vredesverdrag geteken is waarvolgens omtrent 10% van Finland se
   grondgebied en 20% van die land se nywerheidsvermoë aan die Sowjetunie
   afgestaan is.

   Die gevolge van die oorlog is gemeng. Alhoewel die Sowjetmagte op die
   ou einde daarin geslaag het om deur die Finse verdediging te breek, het
   nie die Sowjetunie, nog Finland ongeskaad uit die konflik gekom nie.
   Sowjet verliese aan die front was geweldig en die land se
   internasionale aansien het daaronder gelei. Self erger, die vegvermoë
   van die Rooi Leër is bevraagteken, wat bygedra het tot Hitler se
   besluit om Operasie Barbarossa van stapel te stuur. Op die ou einde het
   Sowjetmagte nie in hulle hoofdoel van die verowering van Finland
   geslaag nie, maar slegs 'n afskeiding van grondgebied langs Ladogameer
   bewerkstellig. Die Finne het hulle soewereiniteit behou en aansienlike
   internasionale guns gewen.

   Die 15 Maart vredesverdrag het Frans-Britse voorbereiding om
   ondersteuning na Finland te stuur deur noordelike Skandinawië verydel.
   Die geallieerde planne was ook daarop gemik om Duitse toegang tot
   noordelike Swede se ystererts te verhoed. Duitsland se inval in
   Denemarke en Noorweë op 9 April 1940 (Operasie Weserübung) trek toe die
   wêreld se aandag na die stryd vir beheer oor Noorweë.

   Die Winteroorlog (talvisota in Fins, vinterkriget in Sweeds) was 'n
   militêre ramp vir die Sowjetunie. Stalin het egter uit die fiasko
   geleer en besef dat politiese beheer oor die Rooi Leër nie meer
   moontlik was nie. Na die oorlog het die Kremlin 'n proses begin
   waarvolgens gekwalifiseerde offisiere heraangestel is en die leër se
   magte gemoderniseer is, 'n besluit wat die Sowjetunie in staat sou stel
   om die Duitse inval te weerstaan. Alhoewel dit nie spesifiek beproef is
   nie, was die leërs van Frankryk, Brittanje, of die VSA waarskynlik ook
   nie vir winteroorlog voorberei nie. In die Ardenneoffensief teen die
   einde van 1944, is duisende Amerikaanse troepe byvoorbeeld gestrand
   gelaat deur weerstoestande wat in vergelyking met die Skandinawiese
   winter matig was.

   Inhoud

        * 1 Agtergrond
        * 2 Die Oorlog
        * 3 Buitelandse steun
        * 4 Frans-Britse planne vir 'n Skandinawiese verhoog
        * 5 Wapenstilstand
        * 6 Moskouvrede
             + 6.1 Post-Sowjet eise vir tereugbesorging van grondgebied
        * 7 Belangrike veldslae
        * 8 Kyk ook
        * 9 Winteroorlog in Populêre Kultuur
        * 10 Eksterne skakels
        * 11 Verwysings

[wysig] Agtergrond

   Die Mannerheimlyn waar van die felste gevegte van die Winteroorlog
   plaasgevind het
   Die Mannerheimlyn waar van die felste gevegte van die Winteroorlog
   plaasgevind het

   Finland het 'n lang geskiedenis van deel wees van die Sweedse koninkryk
   gehad toe dit in 1808 deur die Rusland oorwin is en in 'n
   outonomebufferstaat omskep is om die Russiese hoofstad te beskerm. Na
   die Oktober Revolusie, wat 'n Sowjetregering in Rusland aan bewind
   gestel het, het die Groot Hertogdom van Finland homself op 6 Desember
   1917 onafhanklik verklaar. Sterk bande tussen Finland en Duitsland het
   begin toe die Duitse Ryk Finland se ondergrondse
   onafhanklikheidsbeweging tydens die Eerste Wêreldoorlog ondesteun het.
   In die Burgeroorlog wat daarop gevolg het, het Duitsopgeleide Finse
   Jägertroepe en gereelde Duitse troepe 'n deurslaggewende rol gespeel.
   Slegs Duitsland se nederlaag in die Eerste Wêreldoorlog het die
   vestiging van 'n Duits-afhanklike monargie onder Frederick Charles van
   Hesse as Koning van Finland verhinder. Na die oorlog het Duits–Finse
   bande stewig gebly, alhoewel Finse simpatie vir die Nasionaal
   Sosialiste maar dun gesaai was.

   Die verhouding tussen die Sowjetunie en Finland was gespanne en
   kil—beide die twee tydperke van gedwonge Russifisering teen die draai
   van die vorige eeu en die nalating van die mislukte sosialiste rebellie
   in Finland het bygedra tot sterk wedersydse wantroue. Stalin het
   gevrees dat Nazi-Duitsland uiteindelik sou oorgang tot aanval, en met
   die Sowjet-Finse grens slegs 32 km van Leningrad, sou Finse grondgebied
   'n uitstekende basis vir 'n aanval verskaf. In 1932 teken die
   Sowjetunie 'n nieaanvalsverdrag met Finland. Die ooreenkoms word in
   1934 vir tien jaar herbevestig.

   In April 1938, of moontlik selfs vroeër, het die Sowjetunie
   diplomatieke onderhandelinge met Finland begin in 'n poging om hulle
   gesamentlike verdedigingsvermoeë teen Duitsland te versterk. Die
   Sowjetunie se hoof bekommernis was dat Duitsland Finland as 'n
   vastrapplek vir 'n aanval op Leningrad sou gebruik, en het daarom
   vereistes vir groot grondgebiede teenoor die Finse regering gestel.
   Meer as 'n jaar verloop sonder noemenswaardige vordering terwyl die
   politieke toestand in Europa versleg.

   Nazi Duitsland en die Sowjetunie teken op 23 Augustus 1939 'n
   nieaanvalsverdrag, die Molotov-Ribbentropverdrag. Die verdrag sluit ook
   'n geheime klousule in waarvolgens die lande van Oostelike Europa
   tussen die twee ondertekenaars verdeel sou word. Daar is ooreengekom
   dat Finland in die Sowjet "invloedsfeer" sou val. Die Duitse aanval op
   Pole op 1 September is gevolg deur 'n Sowjet inval uit die Ooste. Binne
   'n paar weke het hulle die land tussen hulle verdeel.

   In die herfs van 1939, na Duitsland se aanval op Pole, dring die Sowjet
   Unie finaal daarop aan dat Finland instem om die grens 25 kilometer
   verder van Leningrad te skuif. Hulle dring ook daarop aan dat Finland
   die Hankoskiereiland vir 30 jaar aan die USSR huur vir die oprig van 'n
   vlootbasis. In ruil daarvoor het die Sowjet Unie Finland 'n groot deel
   van Karelia (twee keer so groot, maar minder ontwikkeld) aangebied.

   Maar die Finse regering weier die Sowjet-eise. Op 26 November onderneem
   Sowjetmagte die Kanonnade van Mainila, 'n voorval waarin die
   Sowjetartillerie gebiede naby die Russiese dorpie Mainila beskiet het
   en toe aankondig dat Sowjettroepe in 'n Finse artillerieaanval gesterf
   het. Die Sowjetunie eis dat die Finne moet om verskoning vra vir die
   voorval en hulle magte 20-25 km van die grens moet skuif. Die Finne
   ontken enige verantwoordelikheid vir die aanval en weier om toe te gee
   tot die eise. Die Sowjetunie gebruik dit as 'n verskoning om uit die
   nieaanvalsverdrag te onttrek. Op 30 November val Sowjetmagte met 23
   divisies, wat 450 000 manne bedra, aan en bereik vinnig die
   Mannerheimlyn.

   'n Marionetregering word op 1 Desember 1939 in die besette Finse
   grensdorp Terijoki (nou Zelenogorsk) geskep, onder die beskerming van
   die Finse Demokratiese Republiek gelei deur Otto Ville Kuusinen
   opgerig. Dit word gedoen beide ter wille van diplomatieke oorwegings
   (dit het onmiddelik die enigste regering van Finland geword wat deur
   die Sowjetunie erken is) en vir militêre redes (hulle het gehoop dat
   dit sosialiste in Finland se leër sou laat oorloop). Die republiek was
   nie juis suksesvol nie, maar bly bestaan tot 12 Maart 1940 en is later
   in in die Russiese Karelo-Finse SSR ingesluit.
   Aanvalrigtings van die Rooi Leër en die belangrikste linies aan beide
   kante.
   Aanvalrigtings van die Rooi Leër en die belangrikste linies aan beide
   kante.

[wysig] Die Oorlog

   Aanvanklik kon Finland slegs 'n leër van 180 000 manskappe mobiliseer,
   maar die troepe blyk egter verbete teenstanders te wees wat
   guerrillataktiek, vinnigbewegende ski troepe in wit kamoefleer pakke,
   en plaaslike kennis inspan. 'n Geïmproviseerde petrolbom, van die
   Spaanse Burgeroorlog aangepas, is met groot sukses gebruik, en het as
   die Molotov cocktail beroemd geraak. Toestande tydens die winter van
   1939/40 was straf; temperature van -40° was nie ongewoon nie, en die
   Finne was instaat daartoe om dit tot hulle voordeel te gebruik. Hulle
   het gereeld wyslik gekies om nie in konvensionele oorlogvoering met die
   vyand slaag te raak nie en eerder veldkombuise (wat kritiese was vir
   oorlewing) aan te val en Sowjettroepe om kampvure gehurk af te pik.

   Tot die verbasing van beide die Sowjetleierskap, en die Finne, het die
   meerderheid van die Finse Sosialiste ook nie die Sowjetinval ondersteun
   nie maar langs hulle landgenote teen 'n gemene vyand geveg. Baie Finse
   kommunistes het in die 1930's na die Sowjetunie getrek om "Sosialisme
   te bou" net om as slagoffers van Stalin se Groot Suiwerings te word,
   wat gelei het tot grootskaalse ontnugtering en selfs openlike haat van
   die Sowjetregime onder Sosialiste in Finland. 'n Verdere faktor was die
   vooruitgang van die Finse samelewing en wette na die burgeroorlog wat
   gehelp het om die gaping tussen die verskillende stande in die
   samelewing te verminder. Die gedeeltelike genesing van wonde en
   onenigheid na die Finse Burgeroorlog (1918) en Finland se taalstryd
   word steeds na verwys as "die gees van die Winteroorlog,". Baie
   kommuniste is egter tog nie toegelaat om in Finland se ingeskrewe leër
   te veg nie as gevolg van hulle politieke agtergrond.

   Sowjet verwaandheid en onbevoegdheid was 'n belangrike faktor in die
   oorlog. Die aanvallers het nie veel teenstand verwag nie en het selfs
   die aanval met marsorkeste begin in die verwagting van 'n vinnige
   oorwinning. Talle historiese verslae vertel van Russiese soldate wat
   die Finse lyne arm in arm benader het terwyl hulle luidkeels Sowjet
   lofsange sing. As gevolg van Stalin se suiwerings, het die aanvoerders
   van die Rooi Leër 80% vredestyd verliese ervaar. Die is gewoonlik
   vervang met minder bevoegde mense wat meer innemend of "lojaal" teenoor
   hulle hoofde was, aangesien Stalin sy aanvoerders met Kommissars of
   politiese offisiere bestuur het. Taktiek wat teen die Tweede
   Wêreldoorlog uitgedien was is soms gebruik. Taktiek is slaafs "volgens
   reëls" toegepas aangesien 'n mislukte inisiatief 'n hoë risiko van
   teregstelling vir die leierskap daarvan gedra het. Baie Sowjet verliese
   was eenvoudig as gevolg van aanvoerders se weiering om terug te trek of
   omdat hulle nie toegelaat is om dit te doen nie.

   Die Sowjetleër was ook swak voorberei vir winteroorlogvoering, veral in
   woude, en het swaar gesteun op kwesbare gemotoriseerde voertuie. Die
   voertuie is vier-en-twintig uur per dag aan die gang gehou om te
   probeer verhoed dat hulle brandstof vries, maar enjins het steeds
   gefaal en brandstof tekorte het voorgekom. Een van die mees
   merkwaardige nederlae in militêre geskiedenis is die sogenaamde
   "Raatteentievoorval," tydens die maand-lange Slag van Suomussalmi. Die
   Sowjet 44ste Infanterie Divisie (c. 25 000 troepe) is geheel en al
   vernietig na hulle op 'n woudpad reg in 'n hinderlaag van die Finse
   "Osasto Kontula" ('n eenheid van 300 manskappe) vasgeloop het. Die
   klein eenheid het die naderende Sowjetdivisie tot stilstand gebring,
   terwyl die Finse Kolonel Siilasvuo en sy 9de Divisie (c. 6 000 troepe)
   die Sowjet terugtog roete afgesny het, die vyand in kleiner eenhede
   verdeel en dit dan stukkie vir stukkie vernietig. Die Sowjet ongevalle
   het tot 23 000 beloop terwyl die Finne omtrent 800 verloor het. Verder
   het die Finse troepe 43 tenks, 71 veld- en lugafweerkannonne, 29
   anti-tenkkanonne, APVs, trekkers, 260 vragmotors, 1170 perde,
   infanterie wapens, ammunisie, mediese en kommunikasie materiaal gebuit.
   Sowjetpropaganda oor die konflik met Finland
   Sowjetpropaganda oor die konflik met Finland
   Finse soldate
   Finse soldate
   Russiese Politiese offisier
   Russiese Politiese offisier

   As gevolg van die Sowjetmagte se verwaandheid en onbevoegdheid kon
   hulle nie aan die begin van die oorlog daarin slaag om 'n beslissende
   oorhand vestig nie. Finland het 130 000 soldate en 500 kanonne in die
   Kareliese landengte, die hoof verhoog in die oorlog, bymekaar gebring,
   en die Sowjetunie het met slegs 200 000 manne en 900 kanonne aangeval.
   Die Sowjetunie het 1000 tenks na die front gebring, maar dit is swak
   benut en het groot verliese ervaar.

   Die Finse toerusting tekort was ook 'n faktor in die oorlog. Teen die
   begin van die oorlog het slegs die soldate wat basiese opleiding
   ondergaan het uniforms en wapens gehad. Die res moes met hulle eie
   klere waarop a sweem van onderskeidingtekens aangebring is klaar kom.
   Die onpaar "uniforms" het die bynaam "Model Cajander" verwerf na Eerste
   Minister Aimo Cajander. Die Finne het hulle tekorte verlig deur op
   grootskaal van die toerusting, wapens en ammunisie wat van die vyande
   gebuit is gebruik te maak. Gelukkig vir die Finne het die weermag nie
   die kaliber van hulle wapens verander na onafhanklikheid nie en kon
   hulle Sowjet ammunisie gebruik. Die uitstuur van swak opgeleide en swak
   geleide Sowjettroepe het in die Finne se kaarte gespeel, wat
   laasgenoemde ruim geleenthede verskaf het om oorlogsbuit te bekom.

   As gevolg van Stalin se etniese paranoia is die grootste gros van die
   Rooi Leër troepe wat in die Winteroorlog geveg het uit die suidelik
   dele van die Sowjetunie gekies. Stalin het gemeen dat Russiese troepe
   uit die gebied direk teen die Finse grens nie vertrou kon word om teen
   Finne, wat heel moontlik nie te verlangs familie van hulle was nie of
   'n geskiedenis in gemeen gehad het, te veg nie. Die Rooi Leër soldate
   uit die suidelike gebiede het hoegenaamd geen ondervinding van Arktiese
   wintertoestande, en so te sê geen woudoorlewingsvermoëns, gehad nie.
   Finse troepe kon in baie gevalle slegs hulle eie winterklere aantrek.
   Baie van hulle het ook die grootste deel van hulle lewens in woude
   spandeer aangesien die meeste Finne tot die 1950's nog plattelanders
   was. Die weer tydens die Winteroorlog was van die starfste winterweer
   in mense heugenis in Finland.

   In die lugoorlog in die Winteroorlog het Finland die
   "viervingerformasie" luggevegstyl bedink (vier vliegtuie, verdeel in
   twee eenhede van twee vliegtuie elk waar een eenhied laag vlieg en die
   ander hoog, met elke vliegtuig wat onafhanklik van die ander veg en tog
   hulle wingman in geveg ondersteun) wat nie net beter was as die
   Russiese taktiek van drie vliegtuie wat in 'n deltaformasie gevlieg het
   nie, maar ook later deur elke belangrike lugmag in die Tweede
   Wêreldoorlog gebruik is en tot vandag toe nog in gebruik is. Die
   viervingerformasie en die credo van Finse vlieëniers om altyd aan te
   val ondanks die grootte van die oormag, het bygedra tot die mislukking
   van Russiese bomwerpers om noemenswaardige skade teen Finse stellings,
   stede of bevolkinsgsentra aan te rig. Finse lugmag operasies in die
   Winteroorlog is goed gedokumenteer. Die Finse lugmag het 5900
   gevegsendings gevlieg, insluitend 3900 onderskepping sendings, 800
   bomaanvallopies, 70 lugfotogafie vlugte en 1100 toevoer en
   vervoersendings. Sommige bronne stel dat 190-280 vyandige vliegtuie
   afgeskiet terwyl hulle slegs 35-62 vliegtuie verloor het[1].

[wysig] Buitelandse steun

   Wêreldmening het die Finse saak grootliks gesteun. Die Tweede
   Wêreldoorlog het nog nie werklik in erns 'n aanvang geneem nie en dit
   is deur die publiek as die skynoorlog (Engels: Phony War) bestempel; op
   daardie tydstip was die Winteroorlog die enigste werklike geveg behalwe
   die Duitse en Russiese inval van Pole, en het dus die wêreld se
   belangstelling gelok. Die Sowjet agressie is oor die algemeen as
   heeltemaal ongeregverdig beskou. Verskeie buitelandse organisasies het
   materiële hulp soos mediese voorrade verleen. Finse immigrante in die
   VSA en Kanada het teruggekeer, en baie vrywilligers (onder wie die
   toekomstige akteur Christopher Lee) het na Finland gereis om by die
   Finse se magte aan te sluit: 1 010 Dene, 895 Nore, 372 Ingriers, 450
   Hongare, 150 Italianers, 350 Amerikaners, 230 Engelse, 346 Finse
   uitgewekenes, en 210 vrywilligers uit ander lande het in Finland
   aangekom voor die oorlog verby was[2]. Buitelandse verslaggewers in
   Helsinki het verslag gedoen van vermeende Finse vindingrykheid en
   gevegsukses, en selfs by geleentheid erg oordryf.

   Swede wat hulleself as nieoorlogvoerend eerder as 'n neutrale land (met
   verwysing na die oorlog tussen Nazi Duitsland en die Geallieerdes)
   verklaar het, het militêre voorraad, kontant, krediet, humanitêre hulp
   en sowat 8 700 Sweedse vrywilligers bygedra. Waarskynlik die mees
   betekenisvolle hieronder was die Sweedse Vrywilliger Lugmag, in aksie
   vanaf 7 Januarie, met 12 vegvliegtuie, 5 bomwerpers, en 8 ander
   vliegtuie, wat op daardie stadium 'n derde van die Sweedse Lugmag
   beslaan het. Vrywilligervlieëniers en werktuigkundigess is uit die
   geledere geskaar. Die gevierde vlieënier Graaf Carl Gustav von Rosen,
   familie van Hermann Göring, het onafhanklik vir vrywillige diens
   aangemeld. Daar was ook 'n vrywilligerarbeidsmag van ongeveer 900
   werkers en ingenieurs.

   Die Sweedse Vrywilligerskorps met 8 402 manskappe in Finland — die
   enigste gewone vrywilligers wat voor die einde van die oorlog hulle
   opleiding voltooi het — het in middel-Februarie die vyf Finse
   bataljonne by Märkäjärvi afgelos. Saam met die drie oorblywende Finse
   bataljonne het die korps twee Sowjetdivisies gekonfronteer en hulle vir
   'n aanval teen middel-Maart voorberei, maar is daarvan verhoed deur die
   vredesooreenkoms. 33 soldate het in gevegsituasies gesterf, onder hulle
   die aanvoerder van die eerste afloseenheid, Luitenant-Kolonel Magnus
   Dyrssen.

   Die Sweedse vrywilligers is steeds 'n bron van onenigheid tussen Swede
   en Finne. Die binnelandse debat in Finland het by gewone Finne in die
   jare net voor die oorlog die hoop gekweek dat aansienlik meer steun uit
   Swede verwag sou kon word, soos 'n groot mag van gereelde troepe, wat
   'n noemenswaardige impak op die verloop van die oorlog kon gehad het en
   selfs sou kon verhoed het dat die Russe tot aanval sou oorgaan.

   Direkte finansiële en wapensteun is ook deur die VSA, Argentinië,
   Venezuela en Suid-Afrika gebied[3]. Na die uitbreek van die
   Winteroorlog het Suid-Afrika 29 Gloster Gauntlet opleidingsvliegtuie by
   die R.A.F. gekoop en aan Finland geskenk. Slegs 25 is van Engeland
   gestuur en slegs 24 is lugvaardig gemaak. Die vliegtuie is na Göteborg
   in Swede verskeep en by Centrala Flygverkstaden in Malmslätt
   aanmekaargesit. Die eerste twee arriveer op 10 Maart 1940 in Finland,
   nog drie op 3 April, en vier op 12 April. Die res is na Finland
   verskeep en 15 kom tussen 16 en 17 Mei by LeV aan[4].

[wysig] Frans-Britse planne vir 'n Skandinawiese verhoog

   Binne 'n maand het die Sowjetleierskap dit begin oorweeg om die
   operasie laat vaar en is Finland se regering genader met voorlopige
   vredesvoelers (via Swede se regering), die eerste keer op 29 Januarie.
   Tot op daardie tydstip het Finland in der waarheid vir die voortbestaan
   van die land geveg. Toe geloofwaardige gerugte die regerings in Parys
   en Londen begin bereik, het die dryfveer vir militêre steun dramaties
   verander. Nou het Finland slegs geveg om so veel as moontlik van die
   land se grondgebied naby Leningrad te behou. Om openbare mening in
   stand te hou is die inligting egter nie gepublisseer nie — nie in
   Finland, nog in die buiteland nie. Finland se geveg is steeds beskou as
   'n stryd lewe en dood.
   Frans-Britse steun is aangebied op voorwaarde dat die lande vrye
   deurgang deur die neutrale Noorweë en Swede verskaf sou word in plaas
   daarvan om die pad van Petsamo te neem. Die rede was 'n wens om die
   Sweedse ysterertsdistrikte in Kiruna en Malmberget te beset.(Grens soos
   in 1920–1940.)
   Frans-Britse steun is aangebied op voorwaarde dat die lande vrye
   deurgang deur die neutrale Noorweë en Swede verskaf sou word in plaas
   daarvan om die pad van Petsamo te neem. Die rede was 'n wens om die
   Sweedse ysterertsdistrikte in Kiruna en Malmberget te beset.
   (Grens soos in 1920–1940.)

   In Februarie 1940 bied die Geallieerdes aan om te help: die Geallieerde
   plan, goedgekeur op 5 Februarie deur die Geallieerde Opperbevel, het
   uit 100 000 Britse en 35 000 Franse troepe bestaan wat by die Noorweegs
   hawe Narvik aan wal sou stap en Finland via Swede sou ondersteun terwyl
   aanvoerroetes oppad verkry sou word. Die plan sou op 20 Maart van
   stapel gestuur word met die voorwaarde dat die Finne om hulp pleit. Op
   2 Maart is oorgang regte amptelik van die regerings van Noorweë en
   Swede versoek. Daar is gehoop dat dit die twee steeds neutrale Nordiese
   lande na die Geallieerde kant sou bring— deur hulle posisies teen
   Duitsland te versterk. Hitler het reeds teen Desember aan die Sweedse
   regering verklaar dat Westerse troepe op Sweedse grond onmiddelik 'n
   Duitse inval sou teweeg bring, wat in praktyk beteken het dat Nazi
   Duitsland die bevolkte suidelike deel van Skandinawië sou oorneem
   terwyl Frankryk en Brittanje in die verre Noorde sou veg.

   Slegs 'n klein breukdeel van die Westerse troepe was egter vir Finland
   bestem. Voorstelle om Finland direk binne te gaan deur die ysvrye hawe
   Petsamo is verwerp. Daar was agterdog dat die oogmerke van die operasie
   was om die Noorweegse skeepshawe Narvik en die uitgestrekte bergagtige
   dele van die Noord-Sweedse ystererste velde te buit en beset, vanwaar
   Duitsland 'n groot deel van sy ystererts, krities vir
   oorlogvervaardiging, ontvang het. As Frans-Britse troepe sou poog om
   uitvoer na Duitsland te verhoed, sou die gebied 'n slagveld vir die
   Geallieerdes en die Duitsland word. As gevolg hiervan het Noorweë en
   Swede, onder Eerste Minister Per Albin Hansson, oorgangsregte geweier.
   Eers na die oorlog het dit bekend geword dat die aanvoerder van die
   Geallieerde ekspedisie mag in werklikheid aangesê is om gevegte met die
   Sowjettroepe te vermy.

   Die Frans-Britse plan was aanvanklik daarop gemik om die hele
   Skandinawië noord van 'n lyn Stockholm–Göteborg of Stockholm–Oslo in te
   neem, i.e. die Britse konsep van die Merelyn langs die mere Mälaren,
   Hjälmaren, en Vänern, wat sou bydra tot 'n goeie natuurlike vesting
   sowat 1 700–1 900 kilometer suid van Narvik. Die verwagte grenslyn, die
   merelyn, het nie net Swede se twee grootste stede betrek nie - die
   gevolg sou wees dat die tuistes van die oorgrote meerderheid Swede of
   in Nazi-besette gebied of in die oorloggebied sou wees. Later is die
   ambisie getem om slegs die noordelike helfte van Swede en die redelik
   nou naasliggende Noorweegse grens in te sluit.

   Alhoewel Swede nie Neutraliteit ten opsigte van die Winteroorlog
   verklaar het nie, was dit neutraal in die oorlog wat Frankryk, Britanje
   en Duistland betrek het. Die verskaffing van oorgansregte aan 'n
   Frans-Britse korps is op die stadium as 'n te groot breuk met
   internasionale reg oor neutraliteit beskou.

   Die Sweedse Kabinet het ook herhaalde versoeke van die Finne vir die
   ontplooing van permanente Sweedse troepe in Finland verwerp, en
   uiteindelik het die Swede dit ook duidelik gemaak dat hulle steun in
   terme van wapens en ammunisie nie vir baie langer gehandhaaf sou kon
   word nie. Op diplomatieke vlak is Finland vasgevang tussen Geallieerde
   hoop op 'n uitgerekte oorlog en Skandinawiese vrese vir 'n volgehoue
   oorlog wat na naburige lande sou versprei (of stygings in die aantal
   vlugtelinge wat veroorsaak kon word deur 'n Finse nederlaag).
   Wilhelmstrasse het ook duidelike advies vir vrede en toegewings verskaf
   — die Duitsers het die indruk geskep dat toegewings altyd later herstel
   kon word.

   Terwyl Berlyn en Stockholm Helsinki onder druk geplaas het om vrede
   teen slegte voorwaardes te aanvaar, het Parys en Londen die
   teenoorgestelde oogmerk gehad. Van tyd tot tyd is verskillende planne
   en syfers aan die Finne voorgelê. Om mee te begin het Frankryk en
   Brittanje belowe om 20 000 te stuur wat teen die einde van Februarie
   sou aankom, alhoewel onder die implisiete voorwaarde dat hulle oppad na
   Finland die geleentheid gegee sou word om Noord-Skandinawië te beset.

   Teen die einde van Februarie was Finland se opperbevelvoerder,
   Veldmaarskalk Mannerheim, pessimisties oor die militêre situasie.
   Daarom besluit die regering op 29 Februarie om vredesamepsrekings te
   begin. Op dieselfde dag gaan die Sowjetunie voort met 'n aanval op
   Viipuri.

   Toe Frankryk en Brittanje besef dat Finland 'n vredesooreenkoms ernstig
   oorweeg bied hulle nuwe hulp aan: 50 000 soldate sou gestuur word as
   Finland voor 12 Maart om hulp vra. Slegs 6000 hiervan was in
   werklikheid vir Finland bestem. Die res was bedoel om hawens, paaie en
   ysterertsvelde langs die pad te verkry.

   Ondanks die geringe magte wat Finland sou bereik het, het intelligensie
   oor die planne die Sowjetunie bereik, wat swaar bygedra het tot hulle
   besluit ten gunste van die wapenstilstand om die oorlog te beëindig.
   Daar word beweer dat sonder die bedreging van 'n Geallieerde ingryping,
   niks die Sowjetmagte op die ou einde sou stop om die hele Finland deur
   louter oormag en oënskynlik eindelose reserwe troepe te verower nie.

[wysig] Wapenstilstand

   Teen die einde van die winter het dit duidelik geword dat die Russiese
   magte uitgeput was, en Duitse verteenwoordigers het voorgestel dat
   Finland met die Sowjetunie moet begin onderhandel. Russiese ongevalle
   was hoog en die situasie was 'n bron van politieke verleentheid vir die
   Sowjetregime. Met die naderende lente smelting, het die Russiese magte
   die risiko geloop om in die woude vas te val, en is voorlopige
   vredesvoorwaardes op 12 Februarie aan Finland aangebied. Nie alleen die
   Duitsers nie, maar ook die Swede was gretig om 'n einde aan die
   Winteroorlog te sien en laasgenoemde het 'n ineenstorting van hulle
   buurland gevrees. Toe Finland se Kabinet voor die streng Sowjet
   voorwaardes huiwer, het Swede se Koning Gustaf V 'n openbare uitspraak
   gemaak waarin hy bevestig het dat Finse versoek vir ondersteuning vir
   gereelde troepe afgewys is.

   Teen die einde van Februarie het die Finne hulle ammunisie voorrade
   uitgeput. Die Sowjetunie het ook uiteindelik daarin geslaag om deur die
   voorheen ondeurdringbare Mannerheimlyn te breek. Uiteindelik stem die
   Finse regering op 29 Februarie in om onderhandelinge te begin. Teen 5
   Maart het die Sowjetleër 10–15 kilometer verby die Mannerheimlyn
   gevorder en die voorstede van Viipuri binnegegaan. Die Finse regering
   het op dieselfde dag 'n wapenstilstand voorgestel, maar die Sowjetkant
   wou die druk handhaaf en wys die aanbod die volgende dag van die hand.
   Die gevegte hou inderdaad aan tot die dag waarop die vredesverdrag
   onderteken word.

   Sowjet intelligensiebronne het hulle leierskap ingelig oor Geallieerde
   planne om tussenbeide te tree in die oorlog, maar nie van die detail
   van hoe ongereed die Geallieerdes was nie. Daarom het die Sovietunie
   gedwonge gevoel om 'n premature einde aan die oorlog te bring voor die
   Geallieerdes kon inmeng en oorlog teen die Sowjetunie verklaar.

   Tydens die vier maande se gevegte het die Sowjetunie swaar verliese
   gelei. Een Sowjetgeneraal het die beroemde stelling gemaak dat die Rooi
   Leër "net genoeg grondgebied gewin het om ons dooies te begrawe".
   Ongevalle skattings varieer aansienlik — van 48 000 sterfgevalle,
   beswykings aan wonde, en vermis, soos aangehaal deur Sowjetamptenare
   onmiddelik na die oorlog, tot 270 000 volgens Nikita Khruschev. Finse
   oorlogsveterane het gereeld gespog dat vir elke Finse soldaat wat in
   die Winteroorlog gesterf het, tien Sowjetsoldate daarin gesterf het.
   Verder was daar hewige Sowjet verliese van toerusting, insluitend meer
   as 2000 tenks wat vernietig of gebuit is. Finland se verliese is beperk
   tot 22 830 soldate gedood.

[wysig] Moskouvrede

   Winteroorlog:Finland se Toegewings
   Winteroorlog:Finland se Toegewings

   In die Moskou Vredesverdrag van 12 Maart is Finland gedwing om die
   Finse deel van Karelia af te staan. Die gebied het die stad Viipuri
   (die tweede grootste in die land), baie van Finland se
   nywerheidsgebied, en beduidende dele wat steeds onder Finland se leër
   se beheer was ingesluit: byna 10% van vooroorlogse Finland. Sowat
   422 000 Kareliane, 12% van Finland se bevolking het hulle tuistes
   verloor. Militêre troepe en oorblywende burgerlikes is haastig ontruim
   in lyn met bepalings van die verdrag, aangesien slegs 'n klein aantal
   burgerlikes verkies het om onder Sowjet regering te bly.

   Finland het ook 'n deel van die Salla gebied afgestaan, die
   Kalastajansaarentoskiereiland in die Barentssee en vier eilande in die
   Golf van Finland. Die Hankoskiereiland is ook vir dertig jaar aan die
   Sowjetunie as 'n militêre basis gelease. Slegs 'n jaar later is,
   vyandigehede voortgesit in die Voortsettingsoorlog.

[wysig] Post-Sowjet eise vir tereugbesorging van grondgebied

   Na die oorlog het Kareliese plaaslike regerings, gemeentes en
   provinsiale organisasies Karjalan Liitto gevestig om die regte en
   belange van Kareliese geëvakueerdes te verdedig en om 'n oplossing te
   vind vir terugkeer na Karelia. Tydens die Koue Oorlog het President
   Urho Kekkonen verskeie kere sonder sukses probeer om die gebiede terug
   te kry deur met die Sowjetleierskap te onderhandel. Na die
   verbrokkeling van die Sowjetunie het die twispunt weer opgeleef.
   Sommige klein groepies in Finland eis die vreedsame turuggee van die
   afgestane gebiede. Die aktiefste groep in die verband is ProKarelia. In
   onlangse meneingspeilings was daar 26% – 38% ondersteuning vir die
   gedagte in Finland. Alhoewel vreedsame teruggee van Karelia altyd op
   hulle agenda was, het Karjalan Liitto meestal weggeskram van die eise.

[wysig] Belangrike veldslae

     * Slag van Suomussalmi, (8 Desember 1939 – 7 Januarie 1940)
     * Slag van Tolvajärvi, (2 Desember 1939)
     * Slag van Honkaniemi, (26 Februarie 1940)
     * Slag van Kollaa, (7 Desember – 13 Maart 1940)

[wysig] Kyk ook

   Commons
   Multimedia oor hierdie onderwerp is te vinde op Wikimedia Commons onder
   die titel:
   Category:Winter War
     * Voortsettingsoorlog
     * Mannerheimlyn

[wysig] Winteroorlog in Populêre Kultuur

   In 1989 is 'n Finse film genaamd Talvisota vrygestel. Die film vertel
   die verhaal van 'n Finse peloton van reserviste van die munisipaliteit
   van Kauhava in die provinsie Pohjanmaa/Osttrobottnia wat hulle huise
   verlaat en aan die oorlog gaan deelneem.

   In 2006 het die liedjie Aliy Sneg (Bloed-Rooi Sneeu) deur die
   Argentynse melodic death metal groep Warbreed, op hulle eerste "So Cry
   Havoc..." verskyn. Die liedjie beskryf die treurige landskap van die
   Winteroorlog, 'n konflik waarin niemand regtig iets gewin het behalwe
   bloed-rooi sneeu.

[wysig] Eksterne skakels

     * Furious Front Across Finland
     * USSR skorsing uit die Volkebond uit die Volkebond se amptelike
       Joernaal
     * Finse Radio Intelligensie tydens die Tweede Wêreldoorlog deur Matti
       Yrjölä
     * Die Veldslae van die Winteroorlog breedvoerig deur Sami H. E.
       Korhonen gedek
     * Die Front Museum op die Hankoskiereiland, wat die huur van Hanko
       aan die USSR dokumenteer
     * Finse oorlogfoto's en geskiedkundige webwerf Stories deur veterane,
       historici, en oorlogfoto's.
     * Halford Mackinder se Necessary War 'n Essay wat die Winteroorlog in
       die groter strategiese konteks van die Tweede Wêreldoorlog skets

[wysig] Verwysings

     * Engle, Eloise; Paananen, Lauri (1992). The Winter War: The Soviet
       Attack on Finland 1939-1940. Stackpole Books. ISBN 0-811724-336.
     * Ries, Tomas (1988). Cold Will: Defence of Finland. Brassey's. ISBN
       0-080335-926.
     * Trotter, William R (1991). A Frozen Hell: The Russo-Finnish Winter
       War of 1939-1940 (also published as The Winter War). Aurum. ISBN
       1-85410-932.
     * Van Dyke, Carl (1997). The Soviet Invasion of Finland, 1939-40.
       Frank Cass Publishers. ISBN 0-714643-149.


   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Volkebond • Oorloë van Finland • Oorloë van die Sowjetunie
   • Winteroorlog • Tweede Wêreldoorlog

