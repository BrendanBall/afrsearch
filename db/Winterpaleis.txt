Winterpaleis


   Die Winterpaleis gesien vanaf die Newa
   Die Winterpaleis gesien vanaf die Newa

   Die Winterpaleis (Russies: Зимний дворец) lê in Sint Petersburg aan die
   Newa-rivier, tussen die Paleisoewer en die Paleisplein. Dit is in die
   18de eeu gebou as residensie van die tsaars van Rusland, maar maak tans
   deel uit van die Hermitage, wat een van die wêreld se grootste
   kunsversamelings huisves.

   Inhoud

        * 1 Konstruksie
        * 2 Die brand van 1837
        * 3 Gebruik
        * 4 Sien ook
        * 5 Verwysings

[wysig] Konstruksie

   Die Winterpaleis is tussen 1754 en 1762 gebou vir keiserin Elisebeth.
   Die Russies/Italiaanse argitek Bartolomeo Rastrelli het opdrag gekry om
   ’n paleis te bou wat mooier is as enige ander Europese koninklike
   paleis. Dit het agt jaar geneem om te voltooi en 4 000 mense het
   daaraan gewerk. Rastrelli wou die 460 kamers van die paleis in die
   barokstyl versier. Elisabeth het egter in 1762 gesterf en haar
   opvolger, Pieter III, nie lank daarna nie. Die nuwe keiserin, Katharina
   die Grote, se smaak was heeltemal anders as Elisabeth s’n en sy het
   nuwe argitekte gesoek om die paleis in die neoklassieke styl te
   voltooi. Die afrondingswerk is nog in dieselfde jaar gedoen. Die
   groen-en-wit paleis bestaan uit ’n mengsel van barok en neoklassisme.
   Dit het 1 786 deure en 1 945 vensters.

[wysig] Die brand van 1837

   Vooraansig van die Winterpaleis met die Paleisplein op die voorgrond
   Vooraansig van die Winterpaleis met die Paleisplein op die voorgrond

   In die nag van 17 Desember 1837 het ’n groot brand in die Winterpaleis
   uitgebreek. Daar het min van die paleis oorgebly. Nikolaas I was
   vasbeslote om die paleis gou weer te laat herstel. Die werk het net
   vyftien maande geduur en het plaasgevind onder leiding van die
   argitekte Vasily Stassov en Alexander Brjoellov; Stassov was
   verantwoordelik vir die openbare vertrekke en Bryullov vir die private
   vertrekke.

   In 1839 het die keiserlike gesin na die paleis teruggetrek.

[wysig] Gebruik

   Die keiserlike gesin het die paleis as winterresidensie gebruik van
   1762 tot 1917, toe die Romanof-dinastie tot ’n einde gekom het. Die
   paleis is vir talle geleenthede gebruik, soos danspartye, huwelike en
   kronings. Die Russiese tsaars het ’n groot aantal kunswerke uit hul
   persoonlike versamelings daarheen gebring. Ná die Februarie-rewolusie
   van 1917 het die tussentydse regering die paleis as hoofkwartier
   gebruik. In die Eerste Wêreldoorlog is ’n deel van die paleis as ’n
   hospitaal ingerig en ná die Oktober-rewolusie van 1917 het die
   Winterpaleis deel van die Hermitage geword.

[wysig] Sien ook

   Hermitage

[wysig] Verwysings

          Hierdie artikel is merendeels vertaal vanaf die Nederlandse
          Wikipedia-artikel [1]

   Kategorieë: Russiese argitektuur • Sint Petersburg

