Wit See


   Die Wit See (Russies: Beloje More / Бе́лое мо́ре) is 'n binne-see van
   die Barentsz-see met 'n oppervlak van 90 000km^2, aan die Noordwes kus
   van Rusland. Dit word omring deur die russiese Karelië republiek in die
   weste, en die oblasts (gebiede) Arkhangelsk in die suidooste en
   Murmansk in die noorde. Toegang van die Barentssee tot die Witsee word
   in die noorde tussen die Kola-skiereiland (wat deel uitmaak van
   Lapland), aan die weste kant en Kanin aan die ooste kant verkry.

   Die see het drie groot baaie: die Kandalaksjabaai, die Onegabaai en die
   Dwinabaai. In die noordooste is 'n vierde baai: die Mezenbaai. Die
   Noordelike Dwina lewer meeste water aan die see. Die Mezen, wat in die
   uiterste noordooste van die see uitmond, is ook 'n groot waterbron. Die
   see lê grotendeels ten suide van die Poolsirkel, maar is tog vir die
   grootste deel van die jaar gevries.

   Die belangrike hawe van Arkhangelsk is aan die Wit See geleë by die
   mond van die Noordelike Dwina. Vir groot dele van Rusland se
   geskiedenis was dit Rusland se hoofsentrum vir internasionale maritieme
   handel. In die moderne era het dit 'n belangrike Sowjet vloot- en
   duikbootbasis geword. Die stad Severodvinsk effens verder wes het 'n
   kernduikbootbasis. Kleiner stede en dorpe aan die see sluit in
   Kandalaksja, Kem en Onega. Op die rant van die Onegabaai lê die
   Solowetski-eilande.
   Twee satelliet foto's van die Witsee
   Twee satelliet foto's van die Witsee

   Sedert 1933 verbind 'n 227 kilometer lang kanaal, die Wit See-Oossee
   Kanaal (Belomorsko-Baltijskij kanal), die see met die Onegameer en
   daarmee met die Oossee. Die kanaal is onder Stalin met dwangarbeid van
   Gulaggevangenes gebou. Dit is die langste kanaal in Europa.

   Die hele Witsee val onder Russiese soewereiniteit (i.e. Word beskou as
   interne watergebied van Rusland).

[wysig] Eksterne skakels

     * Nordic travel: Travel Russia. The White Sea
     * Stranded seals face slow death BBC storie oor seeleeus wat in 2001
       op witsee ys vasgekeer is.

   Kategorieë: Seë • Geografie van Rusland

