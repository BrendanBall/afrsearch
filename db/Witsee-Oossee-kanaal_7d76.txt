Witsee-Oossee-kanaal


   Witsee-Oossee-kanaal (Russies: Belomorsko-Baltijski Kanal (BBK)) is 'n
   skeepskanaal wat op 2 Augustus 1933 geopen is. Dit verbind die Witsee
   en die Oossee naby Sint Petersburg. Die oorspronklike naam was
   Belomorsko-Baltijski Kanal imeni Stalina, die
   "Stalin-Witsee-Oossee-kanaal", en is afgekort as Belomorkanal. Tydens
   die bou daarvan het tot 100 000 Goelag-gevangenes gesterf.

   Die kanaal loop parallel aan 'n aantal riviere en twee mere, die Onega-
   en Wigozeromeer. Die totale lengte is 227 km (141 myl). Die kanaal se
   ekonomiese waarde word tans beperk deur sy diepte, slegs 4 meter (12
   voet), wat dit vir baie vaartuie onmoontlik maak om dit te gebruik.

   Die Sowjetunie het die kanaal as 'n voorbeeld van die sukses van die
   Eerste Vyfjaarplan voorgehou. Die kanaal is vier maande voor die
   teikendatum voltooi. Die hele kanaal is gebou oor 'n tydperk van
   twintig maande, tussen 1931 en 1933, byna geheel en al met handearbeid.
   Gevangenearbeid tydens die bou van die Belomorkanaal, 1931-1933
   Gevangenearbeid tydens die bou van die Belomorkanaal, 1931-1933

   Dit was die eerste groot projek wat met die dwangarbeid van
   Goelag-gevangenes gebou is. BBLAG, die direktoraat van die BBK-kamp,
   het 'n arbeidsmag verskaf wat op 150 000 gevangenes geskat word. Die
   Sowjetunie het die projek voorgehou as bewys van die doeltreffendheid
   van die Goelag. Gevangenes is deur sogenaamde korrektiewe arbeid,
   "hervorm" onder wrede werksomstandighede in die BBK-kamp. 'n Sorgvuldig
   beplande besoek aan Belomorkanal het die ergste vergrype weggesteek van
   'n groep Russiese skrywers en kunstenaars, onder wie Maksim Gorki,
   Aleksei N. Tolstoi, Viktor Sjklofski en Michail Zosjtsjenko, wat die
   projek lof toegesing het.

   Die kanaal word herdenk deur die Russiese sigarethandelsnaam
   Belomorkanal.

   Omdat die kanaal so vlak is, is dit nutteloos vir die meeste vaartuie
   en vandag trek dit slegs ligte verkeer - 10 tot 40 bote per dag. Selfs
   al is dit destyds reeds as 'n totale mislukking beskryf, het Stalin dit
   ontken en was hy oënskynlik baie trots op die kanaal.

[wysig] Verwysings

     * Paul R. Gregory, Valery Lazarev en V. V. Lazarev, Economics of
       Forced Labor: The Soviet Gulag, Hoover Institute Press, Oktober,
       2003, slapband, 356 bladsye, ISBN 0817939423

[wysig] Eksterne skakels

     * Belomorkanal
     * Foto's en inligting van die Open Society-argiewe
     * Hoofstuk uit Economics of Forced Labor: The Soviet Gulag

   Kategorieë: Rusland • Seevaart • Kanale

