Witsous


   Witsous (soms ook genoem Béchamelsous) is 'n sous van Franse oorsprong
   wat bestaan uit meel, botter, melk, sout en peper.

   Inhoud

        * 1 Geskiedenis
        * 2 Bestanddele en voorbereiding
        * 3 Variasies
        * 4 Gebruike

[wysig] Geskiedenis

   Die heel eerste witsous was geskep deur kalfsvleis en kruie vir lang
   periodes in melk te smoor en dan ekstra room by te voeg. Die resep
   verskyn onder die benaming van béchamelsous in Le Cuisinier François
   (1651), 'n resepteboek deur die kok van Lodewyk XIV, François Pierre
   (de) La Varenne (1615 - 1678). Die boek het 30 uitgawes oor die
   volgende 75 jaar gehad en word as een van die grondleggers van Franse
   kookkuns beskou. Die sous se Franse naam, "Béchamel", was gekies ter
   ere van die Markies van Nointel, Louis de Béchaimel (1603-1703), 'n
   howeling en finansierder van die Franse hof. Béchaimel, wat op 'n tyd
   ook die opsigter van Bretagne was, word soms onterreg die uitvinder van
   die sous genoem.

[wysig] Bestanddele en voorbereiding

   Die basieste vorm van die sous bestaan uit gelyke hoeveelhede botter en
   meel, met 'n varieërende hoeveelheid melk, afhangende van die dikte van
   die sous wat verlang word. Sout en peper word na smaak bygevoeg.

   Die botter word verhit, waarby die meel dan toegevoeg word. Die
   bestandele word gemeng en gelaat om te braai tot verkleurd. Daarvolgens
   word die mengsel met melk verdun, bietjie vir bietjie en gemeng tussen
   toevoegings om klonte te voorkom. Die mengsel word toegelaat om oor
   baie lae hitte geprut tot die verlangde dikte verkry is. Sout en peper
   word dan na smaak bygevoeg.

[wysig] Variasies

   In Frankryk word 'n lourierblaar en 'n fyn gesnipperde ui oor die
   algemeen tot die sous bygevoeg en in Nederland en België is dit
   gebruiklik om neutmuskaat by te voeg.

[wysig] Gebruike

   Witsous word gereëld in pastadisse soos lasagne en macaroni en kaas
   gebruik, of om gekookte groente mee te bind. Die sous vorm ook die
   basis vir ander souse: kaas kan bygevoeg word om 'n kaassous te vorm
   (ook genoem 'n Mornay-sous), of mosterd kan bygevoeg word om 'n
   mosterdsous te vorm.
   Kategorie: Kookkuns

