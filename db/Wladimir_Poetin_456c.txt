Wladimir Poetin


                                                  CAPTION: Wladimir Poetin
                                             (Владимир Путин)

                                                          Wladimir Poetin
              Volle naam                    Wladimir Wladimirowitsj Poetin
             Huidige amp                          10de premier van Rusland
                  Termyn                                    8 Mei – huidig
              Voorganger                                    Wiktor Zoebkof
              Vorige amp                         2de president van Rusland
                  Termyn                                       2000 – 2008
              Voorganger                                     Boris Jeltsin
                Opvolger                                   Dmitri Medwedef
              Vorige amp                           6de premier van Rusland
                  Termyn                                       1999 – 2000
              Voorganger                                  Sergei Stepasjin
                Opvolger                                  Michail Kasjanof
                  Gebore                                    7 Oktober 1952
                                                           Sint Petersburg
                Eggenote Ljoedmila Aleksandrowna Poetina (geb. Sjkrebnewa)
                 Kinders                         Jekaterina (Katja) (1985)
                                                              Maria (1986)
                                                          {{{Voetnotas}}}

   Poetin se handtekening
   Poetin se handtekening

   Wladimir Wladimirowitsj Poetin (Russies: Владимир Владимирович Путин;
   gebore 7 Oktober 1952) is ’n Russiese politikus. Hy was van 2000 tot
   2008 die tweede president van Rusland en is sedert 8 Mei 2008 die
   premier.

   Hy het op 31 Desember 1999 waarnemende president geword nadat Boris
   Jeltsin die amp neergelê het. In 2000 het hy die presidentsverkiesing
   gewen en in 2004 is hy vir ’n tweede termyn herkies tot 7 Mei 2008. Hy
   kon volgens die Russiese grondwet nie vir ’n derde agtereenvolgende
   termyn herkies word nie. Poetin is voorsitter van Verenigde Rusland, ’n
   party wat 70% van die setels het in die Staatsdoema (laer huis).

   As president is Poetin deur sy politieke teenstanders as ’n diktator
   beskou weens sy onderdrukking van persvryheid en sy hardhandige optrede
   teen betogers en teenstanders van die regeringsbeleid. By Jan en
   alleman was hy egter baie gewild omdat hy stabiliteit en welvaart
   gebring het. Dit is onder meer weerspieël deur die feit dat sy
   gewildheid sedert einde 1999 tot aan die einde van sy ampstermyn nooit
   onder 50% gedaal het nie en in Junie 2007 selfs tot 81% gestyg het,
   volgens ’n meningspeiling deur die Lewada-sentrum in Rusland. Hy was
   ook die tydskrif Time se Persoon van die Jaar vir 2007.

[wysig] Biografie

   Poetin is in Leningrad (nou Sint Petersburg) gebore. In 1975 gradueer
   hy aan die internasionale tak van die regsfakulteit van die
   Staatsuniversiteit van Leningrad. Hy werk van 1975 tot 1991 vir die
   KGB, onder meer in Dresden in die voormalige Oos-Duitland, en daarna
   ook vir die FSB, opvolger van die KGB.

   Van Augustus 1999 tot 31 Desember 1999 is hy eerste minister van die
   regering van Boris Jeltsin. As eerste minister wen hy die respek van
   die Russiese bevolking met sy hantering van die oorlog in Tsjetsjnië.
   Toe Jeltsin op 31 Desember 1999 aftree, word hy waarnemende president
   van Rusland.

   Op 26 Maart 2000 wen hy die presidentsverkiesing en op 16 Maart 2004
   word hy vir ’n tweede termyn herkies. Op 10 Desember 2007 wys Poetin
   vir Dmitri Medwedef aan as die kandidaat wat hy steun vir die
   2008-presidentsverkiesing. Medwedef, wat toe ook op 17 Desember 2007 op
   Verenigde Rusland se kongres amptelik benoem is as hul kandidaat vir
   die verkiesing, het dit op 2 Maart loshande gewen met 70,22% en is op 7
   Mei 2008 as nuwe president beëdig. Medwedef het Poetin daarna aangewys
   as nuwe premier van Rusland.

[wysig] Persoonlik

   Sy ma, Maria Iwanowna Poetina, was ’n fabriekswerker en sy pa, Wladimir
   Spiridonowitsj Poetin, was in die Sowjet-vloot. Hy het twee ouer broers
   gehad, maar die een is ’n paar maande ná sy geboorte oorlede en die
   tweede een aan witseerkeel tydens die Beleg van Leningrad. Sy oupa aan
   vaderskant, Spiridon Poetin, was Wladimir Lenin en Josef Stalin se
   persoonlike kok.

   Poetin is ’n geesdriftige judoka. Hy het tans ’n swart belt (6de dan).

   Hy speel ook tennis en ski graag.

   Poetin is getroud met Ljoedmila Aleksandrowna Poetina (gebore
   Sjkrebnewa), ’n lugwaardin en Duits-onderwyseres. Hulle het twee
   dogters, Jekaterina (Katja) (1985) en Maria (1986). Hy behoort tot die
   Russies-Ortodokse Kerk.

[wysig] Eksterne skakels

     * Amptelike webtuiste van die president van Rusland, in Engels
     * The Accidental Autocrat, in The Atlantic Monthly, Maart 2005 (kan
       subskripsie vereis)
     * RussianSpy: Vladimir Putin
     * Putin and his judo activities
     * An apparatchik president? Why Russia expects Putin to stay on at
       Medvedev’s side deur Neil Buckley en Catherine Belton, Financial
       Times, 11 Desember 2007
     * VCIOM in English

   Leiers van die Sowjetunie en Rusland

   Sowjetunie Wladimir Lenin (1917 – 1924) • Josef Stalin (1924 – 1953) •
   Nikita Chroesjtsjof (1953 – 1964) • Leonid Brezjnef (1964 – 1982) •
   Joeri Andropof (1982 – 1984) • Konstantin Tsjernenko (1984 – 1985) •
   Michail Gorbatsjof (1985 – 1991)
   Rusland Boris Jeltsin (1991 – 1999) • Wladimir Poetin (2000 – 2008) •
   Dmitri Medwedef (2008 – huidig)
   Kategorie: Russiese politici

