Wolkekrabber


   'n Nagaansig van die Petronas-torings in Kuala Lumpur.
   'n Nagaansig van die Petronas-torings in Kuala Lumpur.

   'n Wolkekrabber, of toringgebou, is 'n besonder hoë gebou. Emporis Data
   Committee, 'n internasionale maatskappy wat 'n lys van hoe geboue oral
   in die wêreld instand hou, definieer 'n wolkekrabber as 'n gebou wat
   ten minste 35 meter hoog is en op reelmatige intervalle verdeel is in
   bewoonbare verdiepings [1]. Die bewoonbaarheidskriterium onderskei
   wolkekrabbers van torings en maste.

   Die Home Insurance Building in Chicago word beskou as die eerste
   wolkekrabber. Dié tienverdieping-gebou is in 1884-1885 opgerig. 'n
   Ander aanspraakmaker op die titel is die tienverdieping-Wainwright
   Building van 1892 deur Louis Sullivan, wat steeds in St. Louis,
   Missouri staan. Die meeste vroeë wolkekrabbers het hulle verskyning
   gemaak in gebiede met grondtekorte in New York Stad en Chicago aan die
   einde van die 19de eeu.

   Noodsaaklike ontwikkelings vir die ontwikkeling van wolkekrabbers was
   staal, gewapende beton, waterpompe en hysbakke. Tot die 19de eeu, was
   geboue hoër as ses verdiepings skaars. Dit was onprakties vir mense om
   soveel trappe op te klim, en waterdruk kon lopende water tot slegs
   (15 m) voer.

   Die gewigsdraende dele van wolkekrabbers verskil heelwat van dié van
   ander geboue. Geboue tot omtrent vier verdiepings kan deur hulle mure
   ondersteun word, terwyl wolkekrabbers en ander hoë geboue deur 'n
   skeletraam ondersteun moet word. Die mure hang dan soos gordyne van die
   raam-vandaar die argiteksterm, gordynmuur, vir hoë stelsels van glas
   wat lateraal ondersteun word deur skeletrame. Spesiale
   voorsorgmaatreëls moet ook getref word vir windlas op die gebou.

   Sommige struktuuringenieurs definieer 'n wolkekrabber as enige
   vertikale konstruksie waarvoor wind 'n belangriker las as gewig is. Let
   daarop dat hierdie kriterium nie net deur wolkekrabbers bevredig word
   nie maar ook deur ander hoë strukture soos torings.

   Oorspronklik was die term "skyscraper" 'n vlootterm vir die mas of seil
   van 'n seilskip.

   Inhoud

        * 1 Geskiedenis
             + 1.1 Vroeë voorlopers
             + 1.2 Moderne wolkekrabbers
        * 2 Geskiedenis van die wêreld se hoogste wolkekrabbers
        * 3 Galery
        * 4 Sien ook
        * 5 Verwysings
        * 6 Eksterne skakels

[wysig] Geskiedenis

[wysig] Vroeë voorlopers

   Die piramides van Gizeh was ook 'n magsvertoning van die Oud-Egiptiese
   beskawing
   Die piramides van Gizeh was ook 'n magsvertoning van die Oud-Egiptiese
   beskawing

   Die Egiptiese piramides, in besonder dié van Gizeh wat omtrent 2500
   v.C. ontstaan het, kan as die eerste opspraakwekkende hoë geboue in die
   geskiedenis van die argitektuur beskou word. Die hoogste van die drie
   Gizeh-piramides, die piramide van Cheops, het oorspronklik 'n hoogte
   van 146 meter bereik (tans 137 meter).

   In die gebied van die huidige Guatemala het die Maya-volk omtrent 500
   v.C. met die tempelsentrum van Tikal, wat oorspronklik meer as 3 000
   geboue behels het, die eerste "wolkekrabbers" op die Amerikaanse
   vasteland opgerig. Die ses tempelpiramides het 69 meter hoog verrys.

   Die Hindoetempel van Nataraja in Chidambaram (Suid-Indië) is in die
   13de eeu gebou en van steil trapvormige piramides met 'n hoogte van 45
   meter voorsien.

   Die oprigting van geboue wat "hemelwaarts" verrys het was in die meeste
   beskawings steeds ook 'n vertoning van mag en tegniese vernuf - net
   soos in die snel groeiende Amerikaanse ekonomie van die vroeë 20ste
   eeu.

[wysig] Moderne wolkekrabbers

   Die "uitvinding" van die wolkekrabber was die Verenigde State se eerste
   selfstandige argitektoniese prestasie, en sosioloë het na hierdie soort
   geboue selfs as simbole van die Amerikaanse samelewing verwys.^[1]
   Die Home Insurance Building in Chicago is met sy tien verdiepings as
   die eerste wolkekrabber ter wêreld beskou
   Die Home Insurance Building in Chicago is met sy tien verdiepings as
   die eerste wolkekrabber ter wêreld beskou

   Die bakermat van die wolkekrabber was in die laat 19de en vroeë 20ste
   eeu Amerikaanse metropole soos Chicago - die "moederstad" van hierdie
   argitektoniese verskynsel - en New York Stad. Nuwe geboue het hier
   steeds hoër begin verrys. Die groot brandramp van die jar 1871,
   waardeur 17 450 geboue in die middestad van Chicago verniel is, het die
   aanleiding tot 'n grootskaalse argitektoniese eksperiment gegee. Binne
   ses weke is met die boubedrywighede vir 300 nuwe geboue begin, en
   argitekte het die geleentheid gekry om hul nuwe ideeë te verwesenlik.

   Chicago se bevolking het in die tydperk tussen 1880 en 1890 verdubbel,
   en eiendomspryse in die middestad het die hoogte in geskiet. Terwyl een
   vierkante meter se bougrond in 1880 nog vir 130 VSA-dollar beskikbaar
   was, het die prys tot by die jaar 1890 byna versewedubbel tot 900
   dollar. Om hul nuwe bouprojekte winsgewend te hou, het eienaars hul
   erwe maksimaal benut - en gevolglik hoër geboue opgerig. Danksy nuwe
   tegniese uitvindings en ervarings soos elektriese hysbakke,
   vuurbestaande boustowwe en veral skelet- en staalskeletrame was dit nou
   moontlik om selfs wolkekrabber-projekte aan te pak.

   Die Home Insurance Building uit die jaar 1885 (wat in 1931 afgebreek
   is) was die eerste gebou wat hierdie nuwe tegniese prestasies verenig
   het, en hierdie hoofkwartier van 'n Chicagose assuransiemaatskappy word
   vanweë sy tien verdiepings as die eerste wolkekrabber ter wêreld
   beskou. Die Auditorium Building, wat in 1889 volgens ontwerpe van
   Dankmar Adler en Louis Sullivan opgerig is, het naas sy bykans perfekte
   akoestik ook met 'n lugreëling gepronk.

   In die tydperk tussen 1890 en 1894 het die Reliance Building ontstaan,
   wat as die voorloper van die moderne gordynwandkonstruksie beskou word
   - 'n argitektoniese innovasie wat later die sogenaamde "internasionale
   styl" sou oorheers. Die gebou was ook die meesterstuk van die Eerste
   Chicagose Skool, 'n belangrike beweging in die Amerikaanse
   argitektuurgeskiedenis.

   In 1892 het New York Stad aan die wedloop om die hoogste gebou begin
   deelneem. Die plaaslike Pulitzer-toring is ten opsigte van sy hoogte
   egter nog in dieselfde jaar deur Chicago se Masonic and Women's Temple
   met 22 verdiepings verbygesteek. New York se Fuller Building met 'n
   hoogte van 87 meter is in 1902 as die destyds hoogste gebou ter wêreld
   voltooi en het as sulks die vorige rekordhouer, Chicago se Monadnock
   Building (60 meter) uit die jaar 1893, duidelik oortref. Die Fuller
   Building, wat vanweë sy spits toelopende driehoeksvorm die bynaam
   Flatiron Building ("Strykystergebou") gekry het, is vandag nog steeds
   'n voortreflike voorbeeld van die vroeë skeletraamboustyl.

[wysig] Geskiedenis van die wêreld se hoogste wolkekrabbers

   Vir 'n ranglys van wolkekrabbers volgens hoogte sien Lys van
   wolkekrabbers. Die onderstaande lys meet die hoogte van die dak van 'n
   wolkekrabber. Die meer algemene metode is om die hoogste argitektoniese
   detail te meet, en so 'n meting sou die Petronas Torings, wat in 1998
   gebou is insluit.
   Gebou in Gebou Stad Land Dak Verdiepings Spitstoring Huidige status
   1885 Home Insurance Building Chicago VSA 180 ft 55 m 12 Afgebreek
   1890 New York World Building New York Stad VSA 309 ft 94 m 20 349 ft
   106 m Afgebreek
   1894 Manhattan Life Insurance Building New York Stad VSA 348 ft 106 m
   18 Afgebreek
   1895 Milwaukee City Hall Milwaukee VSA 350 ft 107 m 9 Staan steeds
   1899 Park Row Building New York Stad VSA 391 ft 119 m 30 Staan steeds
   1908 Singer Building New York Stad VSA 612 ft 187 m 47 Afgebreek
   1909 Met Life Tower New York Stad VSA 700 ft 213 m 50 Staan steeds
   1913 Woolworth Building New York Stad VSA 792 ft 241 m 57 Staan steeds
   1930 40 Wall Street New York Stad VSA 71 927 ft 283 m Staan steeds
   1930 Chrysler Building New York Stad VSA 925 ft 282 m 77 1046 ft 319 m
   Staan steeds
   1931 Empire State-gebou New York Stad VSA 1250 ft 381 m 102 1472 ft
   449 m Staan steeds
   1972 Wêreldhandelsentrum toring 1 New York Stad VSA 1368 ft 417 m 110
   1727 ft 526 m In terroriste-aanval vernietig
   1974 Sears Tower Chicago VSA 1450 ft 442 m 110 1730 ft 527 m Staan
   steeds
   2003 Taipei 101 Taipei Taiwan 1470 ft 448 m 101 1667 ft 508 m Staan
   steeds

   Die Burj Dubai in Dubai, Verenigde Arabiese Emirate is die hoogste
   gebou in die werêld.

[wysig] Galery

   Die Petronas Torings in Kuala Lumpur.

   Taipei 101 word beskou as die wêreld se tweede hoogste gebou.

   Die Sears-toring.

   'n Ander aansig van die Sears-toring.

   Die Woolworthgebou.

   Wolkekrabbers in Singapoer.

   Die Commerzbank-toring in Frankfurt am Main, die hoogste toring in die
   Europese Unie.

   Die Bank van Sjina en die Cheung Kong sentrum in Hong Kong.

   Die Europa-toring in Litaue.

[wysig] Sien ook

     * Argitektuur, Konstruksie
     * Empire State-gebou, Wêreldhandelsentrum

[wysig] Verwysings

    1. ^ Hofmeister, Burkhard: Fischer Länderkunde: Nordamerika. Frankfurt
       am Main: Fischer Taschenbuch Verlag 1980, bl. 245

[wysig] Eksterne skakels

     * http://www.allaboutskyscrapers.com
     * http://www.skyscraperpage.com
     * http://www.skyscrapercity.com
     * http://www.skyscrapers.com
     * http://www.skyscrapernews.com
     * http://www.skyscraper.org

   Kategorie: Wolkekrabbers

