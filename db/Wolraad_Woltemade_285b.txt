Wolraad Woltemade


   Wolraad Woltemade (gebore Woltemathe, na Woltemade verhollands) is in
   1708 in Hesse-Schaumburg gebore. Sy naam verskyn vir die eerste keer in
   1752 op die rol van die Verenigde Oos-Indiese Kompanjie as 'n 44-jarige
   korporaal in bevel van die Kompanjiespos by Steenberg. Daarna is hy
   waarskynlik terug Europa toe, maar in 1770 is hy weer in die Kaap die
   Goeie Hoop as poshouer in Muizenberg. 'n Jaar later is hy voorman van
   die Kompanjie se melkery. Woltemade se vrou was ene Janna Charlotta,
   maar sy het nooit Kaap toe gekom nie. In die jaar van sy dood was hy
   die opsigter van die Kompanjie se dieretuin.

   Gedurende die nag van 31 Mei 1773 het 'n noordwestelike stormwind die
   VOC-seilskip De Jonge Thomas op Woodstock-strand naby die monding van
   die Soutrivier op die sand gedryf. Die hele nag het die branders oor
   die skip gebreek en 'n skare het op die strand vergader. Woltemade se
   seun, Christiaan Ludwig, 'n korporaal aan die Kaap, was een van die
   soldate wat die wrakgoed moes oppas. Die volgende oggend, 1 Junie, het
   Woltemade, wat daar naby gewoon het in vandag se Milnerton, daar
   aangekom om verversings vir sy seun te neem. Hy het besef dat die mense
   op die strand niks vir die gestrande matrose kon doen nie en het sewe
   keer met sy perd, die branders getrotseer om veertien mense te red. Die
   agtste keer het hy en sy perd onder die golwe verdwyn nadat 'n klomp
   mense op die perd probeer spring het. Hy was 65 jaar oud. Woltemade se
   perd se naam was Vonk.

   'n Groot aantal oorledenes, onder wie Woltemade en sy perd, het 'n dag
   later op die strand uitgespoel. Nog 53 opvarendes het die strand
   bereik, maar 138 het saam met Woltemade verdrink. Hulle is saam
   begrawe.

[wysig] Heldeverering

   Van die oorlewendes het Woltemade se heldedaad aan die Here Sewentien
   gerapporteer. Die uiteinde was dat 'n aansienlike bedrag aan sy weduwee
   betaal en opdrag gegee is dat sy twee seuns, sy enigste kinders, ook
   vergoed word. Toe Woltemade gesterf het, was sy tweede seun in Batavia
   in diens van die Kompanjie.

   'n Nuwe skip is na Wolraad vernoem: De Held Woltemade. 'n
   Houtsneekunstenaar, ene Van Frankendaal, het 'n voorstelling van die
   heldedaad op die skip se spieël (die plat, regop deel van die
   agterskip) gegraveer. Minstens nog drie afbeeldinge hiervan is bekend,
   onder meer in die Elliot-versameling in die Kaapse Argief. Op 2 Junie
   1973, twee eeue ná Woltemade se dood, is in Suid-Afrika 'n reeks
   gedenkseëls uitgegee ter ere van sy heldedaad. In 1970 is 'n toekenning
   vir dapperheid met Woltemade se naam ingestel. Verder is 'n
   begraafplaas en 'n stasie in Kaapstad na hom genoem. Klein Zoar in
   Milnerton was vermoedelik sy huis en is vandag 'n nasionale
   gedenkwaardigheid.

[wysig] Bron

     * Die Burger 1987/06/22
     * Die Burger 1988/06/18

   Kategorie: Suid-Afrikaanse militariste

