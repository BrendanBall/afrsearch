Worpswede


   Worpswede is 'n dorp in die distrik Osterholz van die deelstaat
   Nedersakse (Noord-Duitsland). Worpswede lê aan die Hammerivier noordoos
   van Bremen in die heidelandskap van die Teufelsmoor. Die Weyerberg met
   'n hoogte van 54 meter is die enigste bergspits in die vlaktes van die
   omgewing.

   Worpswede het internasionale bekendheid verwerf danksy die
   kunstenaarskolonie wat hier in 1889 as 'n lewens- en werkgemeenskap van
   kunstenaars gestig is. Die Künstlerhäuser Worpswede is vandag 'n
   belangrike Duitse instelling wat beurse aan jong kunstenaars toeken.
   Worpswede lok met sy natuurskoon en kulturele instellings talle
   besoekers en kunstenaars en is 'n belangrike ontspanningsgebied vir die
   nabygeleë stad Bremen.

   Die huidige munisipaliteit Worpswede behels naas die oorspronklike dorp
   kleiner nedersettings - Hüttenbusch, Mevenstedt, Neu Sankt Jürgen,
   Ostersode, Schlußdorf, Überhamm en Waakhausen - wat by Worpswede
   ingesluit is. Die munisipaliteit het 'n oppervlakte van 76,13 vierkante
   kilometer en 9 500 inwoners.

   Inhoud

        * 1 Geskiedenis
        * 2 Besienswaardighede
             + 2.1 Niedersachsenstein
             + 2.2 Barkenhoff
             + 2.3 Haus im Schluh
             + 2.4 Bonze des Humors
             + 2.5 Kaffee Worpswede
             + 2.6 Kaufhaus Stolte
             + 2.7 Käseglocke
             + 2.8 Bahnhof Worpswede
        * 3 Beeldegalery
        * 4 Sien ook
        * 5 Verwysings
        * 6 Bronliteratuur
        * 7 Eksterne skakels

[wysig] Geskiedenis

   Eerste menslike nedersettings in die gebied dateer uit die
   Bronstydperk. Die eerste historiese dokument wat na Worpswede verwys
   dateer uit die jaar 1218.

   In die 17de eeu het Worpswede onder verskillende heerskappye gekom. Dit
   is vanaf 1627 deur Katolieke keiserlike troepe van die aartsbisdom
   Bremen geregeer, het in 1630 onder Sweedse gesag gekom en is in 1648
   aan Friedrich von Hessen-Eschwege afgestaan.

   Omtrent 1750 het Jürgen Christian Findorff met die drooglegging en
   ontginning van die moerasgebiede in die omgewing begin. In 1889 is die
   Kunstenaarskolonie Worpswede gestig. Sewe dorpe in die omgewing is op 1
   Maart 1974 by Worpswede ingesluit.

[wysig] Besienswaardighede

   Niedersachsenstein
   Niedersachsenstein
   Barkenhoff
   Barkenhoff
   Die Haus im Schluh
   Die Haus im Schluh
   Die Kaffee Worpswede
   Die Kaffee Worpswede
   Die Käseglocke
   Die Käseglocke

[wysig] Niedersachsenstein

   Die Niedersachsenstein by die bergspits Weyerberg is 'n
   baksteenmonument met 'n hoogte van 18 meter wat - uit die verte gesien
   - op 'n groot arend lyk. Die monument is ter ere van soldate uit die
   omgewing opgerig wat in die Eerste Wêreldoorlog gesneuwel het en in
   1922 volgens 'n ontwerp van die argitek Bernhard Hoetger, wat ook
   Bremen se bekende Böttcherstraße geskep het, as die enigste
   noemenswaardige groot ekspressionistiese skulptuur in Duitsland
   voltooi. Sy oprigting in 'n tyd van groot armoede en voedseltekorte was
   baie omstrede.

[wysig] Barkenhoff

   Die Barkenhoff (Nederduits, letterlik "Berkehof") was orspronklik 'n
   plaashuis wat in 1895 deur die kunstenaar Heinrich Vogeler gekoop en
   binne enkele jare tot 'n indrukwekkende gebou in die Art Nouveau-styl
   omgebou is.

   Die huis was binnekort die middelpunt van die plaaslike
   kunstenaarsbeweging en die bekende Kunstenaarskolonie Worpswede. Ná die
   Eerste Wêreldoorlog het die Barkenhoff as 'n gemeenskaps- en skoolhuis
   gedien en is later deur die Rote Hilfe Deutschlands in 'n kindertehuis
   omskep.

   Een van die talle persoonlikhede, wat 'n besoek aan die Barkenhoff
   afgelê het, was Sonja Marchlewski, wat in 1926 Heinrich Vogeler se
   tweede vrou geword het. Sy was die dogter van die Poolse Marxis Julian
   Balthasar Marchlewski, 'n vriend en medewerker van Rosa Luxemburg en
   vertroueling van Wladimir Lenin. Marchlewski as ook die rektor van die
   Kommunistiese Universiteit van Nasionale Minderhede in Moskou en
   stigter van die Internasionale Rooi Hulporganisasie. Hy het Vogeler
   oorreed om die Barekenhoff aan die Rooi Hulporganisasie te skenk. Die
   Barkenhoff het tot en met 1932 'n kindertehuis gebly.^[1]

   In die volgende jare het die gebou verval en is later deur die
   plaaslike owerhede oorgeneem. Ná sy restourasie dien die Barkenhoff
   tans as 'n museum, werkswinkel en ateljee vir kunstenaars aan wie 'n
   beurs van die Barkenhoff-stigting toegeken is. Die gebou is in die jare
   2003 en 2004 nog eens gerestoureer.

[wysig] Haus im Schluh

   Die Haus im Schluh was oorspronklik 'n klein plaashuis in die
   heidelandskap van die dorp Lüningsee. In 1920 is die huis deur Martha
   Vogeler na die Schluh (Nederduits: "moerasgebied, heideveld") verskuif
   en met die finansiële steun van Heinrich Vogeler omgebou. Martha het
   destyds die Barkenhoff verlaat en met haar drie dogters Marieluise,
   Bettina, Martha en haar vriend Ludwig Bäumer in die Haus im Schluh
   ingetrek.

   Die gebouekompleks bestaan tans uit drie huise met rietdakke: Die
   woonhuis van Martha Vogeler, die handwewery (die gebou is in 1937 uit
   Grasdorf na die Schluh verplaas en het as werkswinkel vir Martha
   Vogeler se dogter Bettina gedien) en die kleinste gebou wat tans as 'n
   gastehuis dien. Meubels, skilderye, etse, porselein en huisraad uit die
   Barkenhoff maak tans deel uit van die Heinrich-Vogeler-versameling wat
   deur wisselende uitstallings oor die werk van Heinrich Vogeler en
   kunshandwerk uit die omgewing aangevul word.

[wysig] Bonze des Humors

   Die Bonze des Humors is 'n laggende Boeddha-standbeeld wat op die
   parkeerterrein by die Kaffee Worpswede staan. Hierdie steenmonument is
   net soos die kafee en die Niedersachsenstein deur Bernhard Hoetger
   ontwerp.

[wysig] Kaffee Worpswede

   Die Kaffee Worpswede is 'n ekspressionistiese gebou aan die voet van
   die Weyerberg. Dit maak deel uit van 'n groep baksteengeboue wat ook
   die Große Kunstschau insluit en sedert 1925 as kafee en restourant
   dien. Tot by die 1970's het die kafee ook oor 'n hotel beskik. Die
   gebou het die bynaam Kaffee Verrückt ("Kafee Gek") gekry nadat die
   argitek, boumeester en kunstenaar Bernhard Hoetger begin het om 'n huis
   sonder bouplanne en sonder regte hoeke teen 'n koste van geskatte
   100 000 Reichsmark te bou. Hoetger het hier sy kunswerke aangebied.

[wysig] Kaufhaus Stolte

   Die Kaufhaus Stolte in die Findorffstraße is die oudste winkel in die
   dorp met 'n byna 200-jarige tradisie. Dit was aan die Stolte-gesin,
   veral aan Mimi Stolte, te danke dat Worpswede van 'n onbeduidende
   heidedorp tot 'n wêreldbekende kunstenaarskolonie ontwikkel het. Mimi
   Stolte het in 1884 die kunsstudent Fritz Mackensen na die huis van haar
   ouers genooi waar hy 'n tyd lank gebly het. Later het hy saam met sy
   vriende na die heidedorp teruggekeer, en die kunstenaars het hulle
   permanent in Worpswede gevestig.

[wysig] Käseglocke

   Die koepelvormige gebou op die Weyerberg is in 1926 deur die skrywer
   Edwin Koenemann opgerig. Die bekende argitek Bruno Taut het in 1921
   ontwerpe vir die Mitteldeutsche Ausstellung für Siedlung und Arbeit in
   Maagdenburg in die tydskrif Frühlicht gepubliseer, waaronder ook 'n
   ateljeehuis wat Koenemann geïnspireer het.

   Die Käseglocke ("kaasstolp") is uitsluitlik van hout gebou en is vandag
   'n argitektoniese monument. Die bynaam van die gebou verwys na sy
   ongewone vorm.

[wysig] Bahnhof Worpswede

   Die stasiegebou van Worpswede aan die spoorlyn tussen Bremervörde,
   Osterholz en Scharmbeck - wat danksy die Moorexpress of
   "Heidesneltrein" bekendheid verwerf het - is in 1910 deur Heinrich
   Vogeler in die Art Nouveau-boustyl ontwerp. Vogeler het ook die
   meubilering, kunswerke en skilderye in die stasie ontwerp. Die Bahnhof
   Worpswede is in 1978 gerestoureer en in sy oorspronklike toestand
   herstel. Die stasiegebou huisves tans 'n restourant.

[wysig] Beeldegalery

   Roselius-Museum

   Bonze des Humors

   Stasiegebou met die Moorexpress

   Stasiegebou sonder heidesneltrein

[wysig] Sien ook

     * Kunstenaarskolonie Worpswede

[wysig] Verwysings

     * Hierdie artikel, of gedeeltes daarvan, is uit die volgende
       Wikipedia artikel vertaal: Worpswede

    1. ^ Ian Bild, lesing: Die Barkenhoff-Kommune in Literatur &
       Autobiographie 1918-1923

[wysig] Bronliteratuur

     * Agenda-Gruppe „Kunst und Kultur“ der Gemeinde Worpswede: kunst und
       kunsthandwerk worpswede aktuell. Bremen 2005; ISBN 3-89757-301-6
     * Frauke Berchtig: LIVING_ART: Künstlerkolonie Worpswede. Prestel
       Verlag, München 2006, ISBN 978-3-7913-3633-6 (Reihe LIVING_ART).

[wysig] Eksterne skakels

     * Die amptelike webwerf van Worpswede

   Kategorie: Nedersakse

