Wrigley Building


   Die Wrigley Building met een van die deurgange
   Die Wrigley Building met een van die deurgange

   Die Wrigley Building is 'n wolkekrabber in Chicago se North Michigan
   Avenue, net teenoor die Tribune Tower, wat as hoofkwartier van die
   kougomvervaardiger Wm. Wrigley Jr. Company gebou is.

   Toe die bouterrein vir die Wrigley-gebou in 1920 voorberei is, was daar
   nog geen groot kantoorgeboue noord van die Chicagorivier opgerig nie.
   Die Michigan-Avenue-brug, wat die rivier net suid van die Wrigley
   Building oorspan, was nog in aanbou. Die kougom-magnaat William Wrigley
   Jr. het die perseel vir sy nuwe hoofkwartier self gekies. Die
   wolkekrabber is deur Graham, Anderson, Probst & White Argitekte ontwerp
   as 'n moderne weergawe van die Katedraal van Sevilla (Spanje) se
   Giralda-toring, wat met stylelemente van die Franse Renaissance
   gekombineer is.

   Die Suidtoring is in April 1921, die Noordtoring in Mei 1924 voltooi.
   Deurgange tussen die torings is in die grond- en die derde verdieping
   gebou. 'n Derde deurgang is in 1931 in die 14de verdieping aangelê om
   die kantore van 'n bank met mekaar te verbind.

   Die twee torings het verskillende hoogtes - die Suidtoring beskik oor
   30, die Noordtoring oor 21 verdiepings. Die Suidtoring is daarnaas van
   'n klok voorsien, waarvan die vier wyserplate, wat elk 'n deursnee van
   byna ses meter het, in al vier rigtings wys. Danksy die
   terracotta-verkleding pronk die fasades met 'n elegante spierwit
   voorkoms. Die hele gebou word af en toe per hand afgewas om die
   terracotta se glans te bewaar. Snags word die wolkekrabber met 'n
   vloedlig verlig.

   Die Wrigley Building was die eerste gebou in Chicago, wat oor
   lugreëling beskik het. Besoekers, wat die gebou deur die middelste
   ingang betree, bereik 'n afgeslote park, wat 'n pragtige uitsig oor die
   Chicagorivier bied. Teen die voet van die Suidtoring lê 'n traphuis,
   wat benede na die rivier lei. Toeriste kan van hier plesier-bootritte
   op die Chicagorivier en die Michiganmeer onderneem.
   Kategorie: Wolkekrabbers

