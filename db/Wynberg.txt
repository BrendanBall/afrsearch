Wynberg


   Wynberg is een van Kaapstad se grootste en oudste voorstede en is geleë
   in 'n pragtige boomryke deel van die suidelike voorstede teen die hange
   van Tafelberg.

   Daar is 'n pragtige park, Maynardville, wat vernoem is na 'n lid van
   die Kaapse Parlement, James Maynard, en wat die stadsraad in 1949
   aangekoop het. Dit word as openbare park benut en beskik oor 'n
   opelug-teater waar onder meer jaarliks 'n drama deur William
   Shakespeare opgevoer word. Dit is ook die tuiste van die Gemeenskapskas
   se jaarlikse kermis. Nie ver van Maynardville nie, is die
   geskiedkundige gebou van die NG gemeente Wynberg, asook die Chelsea
   Village met sy ewe geskiedskundige kothuisies en smal, karaktervolle
   straatjies.

   Wynberg het 'n groot verskeidenheid oudhedewinkeltjies en sy
   hoofstraat, wat deel is van Hoofweg wat uit die middestad tot in
   Vishoek loop, is 'n besige sakekern met onder meer die Maynard
   Mall-inkopiesentrum. Weens sy grootte, huisves Wynberg 'n wye
   verskeidenheid mense, van die superrykes in die boonste dele naby die
   berg tot heel gewone werkers aan die Kaapse Vlakte se kant.

   Van die skole in die voorstad is onder meer die Laerskool Simon van der
   Stel en die Hoër Seunskool Wynberg en Hoër Meisieskool Wynberg.

   Wynberg was 'n afsonderlike munisipaliteit totdat dit in 1927 by
   Kaapstad ingelyf is.

[wysig] Bronne

     * Mayhew, Vic (red.), Reader’s Digest Illustrated Guide to Southern
       Africa, The Reader’s Digest Association South Africa (Pty.)
       Limited, Kaapstad, 1980.
     * Kelly, Maureen, Amptelike Suid-Afrikaanse Munisipale Jaarboek, HELM
       Publikasies, Johannesburg, 1986.

   Kategorieë: Voorstede van Kaapstad • Wes-Kaap

