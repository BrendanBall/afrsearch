Wêreldberaad vir Volhoubare Ontwikkeling


   Die Verenigde Nasies se Stockholm-konferensie in 1972 oor die menslike
   omgewing het vir die eerste keer van die omgewing 'n internasionale
   kwessie gemaak. Die volgende groot deurbraak was die eerste
   Wêreldberaad vir Volhoubare Ontwikkeling wat in 1992 in Rio de Janeiro
   gehou is (die sogenaamde Aardberaad). By dié byeenkoms het wêreldleiers
   en rolspelers uit die meeste wêreldlande ooreengekom op 'n strategie of
   globale aksieplan vir volhoubare ontwikkeling, bekend as Agenda 21.
   Agenda 21 het die volgende aspekte uitgelig as dinge waaraan aandag
   gegee moes word om volhoubare ontwikkeling te laat slaag:
     * Verminder afval;
     * Verlig armoede;
     * Bewaar die atmosfeer, oseane en biodiversiteit;
     * Bevorder volhoubare landboupraktyke.

   Daar is ook op 'n aantal konvensies ooreengekom, waaronder die
   konvensie oor klimaatsverandering en die konvensie oor biodiviersiteit.
   Vyf jaar ná die Aardberaad is daar by 'n spesiale byeenkoms van die
   Verenigde Nasies ooreengekom oor verdere optrede om Agenda 21 se planne
   in werking te stel. In 2002 is 'n opvolgberaad, die Wêreldberaad vir
   Volhoubare Ontwikkeling, in Suid-Afrika gehou. Om hierdie rede is 2002
   ook tot die jaar van volhoubare ontwikkeling in Suid-Afrika verklaar.
   Die Wêreldberaad vir Volhoubare Ontwikkeling is as só belangrik in
   Suid-Afrika geag dat die skoolkalender in Gauteng verander is om daarby
   aan te pas. Daar is op die volgende raamwerk vir bespreking tydens die
   beraad ooreengekom:
     * Die raad moes op die drie pilare van volhoubare ontwikkeling fokus,
       naamlik sosiale ontwikkeling, ekonomiese ontwikkeling en beskerming
       van die omgewing.
     * Die oorhoofse doelwit van die beraad was om die sogenaamde
       Millenium-ontwikkelingsdoelwit te bereik, naamlik om armoede teen
       2015 met die helfte te verminder.
     * Daar moes ooreengekom word op konkrete programme van aksie met
       betrekking tot water, sanitasie, energie, gesondheid, landbou- en
       voedselveiligheid, onderwys en biodiversiteit.
     * Daar moes ooreengekom word oor globale vennootskappe tussen ryk en
       arm lande en ook tussen regerings, sakeondernemings en inwoners van
       genoemde lande.

   Die doel van die opvolgberaad was ook om te bepaal watter vordering
   daar in die tien jaar sedert die byeenkoms in Rio de Jeneiro gemaak is
   en om nuwe strategieë vir die toekoms te beplan. Die beraad se
   slagspreuk was "Mense, Planeet en Voorspoed". Sake op die agenda was
   die uitwissing van armoede, finansiering van volhoubare ontwikkeling,
   globale handelsooreenkomste en die omgewing, toegang tot water, toegang
   tot energie, omgewingsgesondheid, lug en die atmosfeer, kwesbaarheid
   ten opsigte van natuurrampe, gronddegredasie en nievolhoubare benutting
   van mariene hulpbronne. Die benadering was dat volhoubare ontwikkeling
   in almal se belang is en dat dit onlosmaaklik vermind is aan
   armoedeverligting en ekonomiese groei.

[wysig] Bronne

     * Sosiale Wetenskappe: Bateleur-paneel, Bateleur-boeke, Eerste
       uitgawe

   Hierdie artikel is 'n saadjie. Voel vry om Wikipedia te help deur dit
   uit te brei.
   Kategorie: Saadjies

