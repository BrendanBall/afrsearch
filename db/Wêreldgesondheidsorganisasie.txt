Wêreldgesondheidsorganisasie


   Vlag van die Wêreldgesondheidsorganisasie
   Vlag van die Wêreldgesondheidsorganisasie

   Die Wêreldgesondheidsorganisasie is 'n agentskap van die Verenigde
   Nasies met sy hoofkwartier in Genève, Switserland. sy doel is om as
   koördineerder op te tree ter bevordering van internasionale publieke
   gesondheid. Die WGO (Engels: WHO - World Health Organisation) het op 7
   April 1948 tot stand gekom (7 April word ook as die internasionale
   Wêreldgesondheidsdag gevier). Die WGO het tans 192 lidlande.

   Inhoud

        * 1 Organe, personeel en begroting
        * 2 Streekkantore
        * 3 Hooftake
        * 4 Verwysings
        * 5 Eksterne skakels

[wysig] Organe, personeel en begroting

   Die WGO se organe is die jaarlikse Wêreldgesondheidsvergadering, die
   Uitvoerende Raad met 34 lede en die Sekretariaat met die
   Direkteur-Generaal (tans Margaret Chan uit Hong Kong) en nege
   uitvoerende direkteurs. Die WGO beskik daarnaas oor ses streekkantore.

   Die WGO het tans 4 000 medewerkers, waarvan 1 500 in sy hoofkwartier.
   Die jaarlikse begroting het in die 2006/07 fiskale jaar 3,313 miljard
   VSA-$ beloop, waarvan 924 miljoen $ in die reëlmatige begroting
   (ledegelde van lidlande) en 2,398 miljard $ se vrywillige bydraes.^[1]

[wysig] Streekkantore

   Die WGO se streke en streekkantore
   Die WGO se streke en streekkantore

   Die WGO se streekkantore het hulle setels in die volgende stede:
     * Brazzaville (Afrika)
     * Washington, D.C. (Amerika)
     * Nieu-Delhi (Suidoos-Asië)
     * Kopenhagen (Europa)
     * Kaïro (Oostelike Middellandse See)
     * Manila (Westelike Stille Oseaan)

   Die WGO strewe daarna om in steeds meer lidlande verteenwoordig te
   wees. Die WGO se lopende programme word deur sowat 200 koöperatiewe
   sentrums en navorsingsinstellings ondersteun.

[wysig] Hooftake

   Die hoofkwartier van die WGO in Genève (Switserland)
   Die hoofkwartier van die WGO in Genève (Switserland)

   Die WGO is teen die einde van die 1990's in organisatoriese opsig
   herstruktureer en konsentreer nou op 'n aantal hooftake soos
     * die wêreldwye dokumentasie en inligting oor aansteeklike siektes,
       hulle oorsake en gepaardgaande sterfgevalle.
     * die ondersteuning van Derde-Wêreldlande by die daarstelling van
       gesondheidsdienste, veral die handhawing en verbetering van
       gesondheid deur middel van goeie voeding, toegang tot drinkwater en
       voorsiening van benodigde artsenymiddels,
     * die bevordering van mediese navorsing en
     * die bestryding van Vigs.

   Die klassifikasie van siektes en mediese diagnoses (International
   Classification of Diseases of ICD-10-kodering), gesondheidsregulasies
   (International Health Regulations, IHR), van geneesmiddels (Anatomical
   Therapeutic Chemical, ATC-kodering) asook fisiese gestremdhede
   (International Classification of Functioning, Disability and Health,
   ICF) val ook onder die WGO se beheer.

[wysig] Verwysings

    1. ^ Der Fischer Weltalmanach 2007. Frankfurt am Main: Fischer
       Taschenbuch Verlag 2006, bl. 600

[wysig] Eksterne skakels

     * Die amptelike webwerf van die WGO

   Verenigde Nasies: Gespesialiseerde Organisasies   Vlag van die VN
   IAEA | ICAO | IFAD | ILO | IMO | ITU | FAO | UNESCO | UNICEF | UNIDO |
               Wêreldposunie | Wêreldbank | WGO | WIPO | WMO

   Kategorieë: Geneeskunde • Politieke organisasies • Verenigde Nasies

