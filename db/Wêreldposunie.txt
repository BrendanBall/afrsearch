Wêreldposunie


   Die Wêreldposmonument in die Switserse hoofstad Bern
   Die Wêreldposmonument in die Switserse hoofstad Bern

   Wêreldposunie (amptelike Franse naam: Union postale universelle, UPU)
   is 'n internasionale organisasie, wat die posbeleid van sy lidstate en
   sodoende ook die beleid vir die internasionale poswese koördineer.
   Elkeen van die lidstate stem saam om dieselfde bepalings ten opsigte
   van die internasionale posverkeer te volg. Die Wêreldposunie het sy
   hoofkwartier in die Switserse hoofstad Bern.

   Voor die stigting van die UPU was 'n staat genoodsaak om afsonderlike
   ooreenkomste ten opsigte van die posverkeer met elkeen van die lande te
   sluit, waarvandaan internasionale pos ontvang en waarheen
   internasionale pos gestuur is. Die Verenigde State het hulle ten gunste
   van 'n internasionale poskongres uitgespreek, wat in 1863 plaasgevind
   het.

   Uiteindelik het die Duitse Minister vir Poswese Heinrich von Stephan
   volgens die Verdrag van Bern, wat op 9 Oktober 1874 onderteken is, in
   dieselfde jaar die Algemene Posunie gestig (die naam is in 1878 gewysig
   na Universele Posunie). Dit maak van die UPU die tweede oudste
   internasionale organisasie na die Internasionale Telekommunikasie-Unie
   (ITU).

   Inhoud

        * 1 Funksies
        * 2 Lidmaatskap
        * 3 Organe
        * 4 Eksterne skakels

[wysig] Funksies

   Die lidstate van die Wêreldposunie
   Die lidstate van die Wêreldposunie

   Die UPU het bepaal dat
     * daar wêreldwyd 'n meer of min ooreenkomstige tarief moet wees vir
       'n posbrief, wat na enige ander land gestuur word,
     * posowerhede binnelandse en internasionale pos gelyk moet behandel
       en
     * elke land die posgelde, wat vir internasionale pos ontvang is, mag
       behou.

   Een van die belangrikste regulasies van die UPU-verdrag was die
   besluit, dat dit nie meer noodsaklik sou wees om die posseëls van elke
   land, wat betrokke was by die versending van 'n brief of pakkie, te
   frankeer nie. Die UPU het toegesien dat die seëls van alle lidlande op
   die internasionale posroetes aanvaar is. In die jaar 2003 was daar
   700 000 poskantore en ses miljoen poswerkers wêreldwyd. Van die sowat
   430 miljard briewe en 4,4 miljard pakkies, wat in dié jaar versend is,
   het onderskeidelik 6 miljard en 82 miljoen na internasionale
   bestemmings gegaan.

   Die amptelike taal van die Wêreldposunie is Frans. Ná die stigting van
   die Verenigde Nasies het die UPU in 1948 een van sy gespesialiseerde
   organisasies geword.

[wysig] Lidmaatskap

   'n Oostenrykse posseël, uitgereik ter herdenking van die 15de
   Wêreldposuniekongres in Wene (1964)
   'n Oostenrykse posseël, uitgereik ter herdenking van die 15de
   Wêreldposuniekongres in Wene (1964)

   Lidmaatskap van die Wêreldposunie staan oop vir alle lidstate van die
   Verenigde Nasies (VN), en van die 192 lidstate van die VN het almal by
   die UPU aangesluit, behalwe vir Andorra, die Marshall-eilande, die
   Gefedereerde State van Mikronesië en Palau, waarvan die status ten
   opsigte van die UPU nog nie bepaal is nie.

   Enige staat, wat nie by die VN aangesluit het nie, kan nogtans 'n lid
   van die UPU word, mits twee derdes van die UPU-lidstate sy aansoek vir
   lidmaatskap goedkeur. Vatikaanstad, wat net waarnemende status by die
   VN het, is 'n lidstaat van die Wêreldposunie.

   Met die aansluiting van Oos-Timor (Timor-Leste) op 28 November 2003 en
   Montenegro op 26 Julie 2006 het die UPU-ledetal op 191 te staan gekom,
   waaronder die Nederlandse besittings van die Antille-eilande en Aruba
   en die Verenigde Koninkryk se oorsese gebiede, wat geen onafhanklike
   state is nie.

   Die Republiek van Sjina het op 1 Maart 1914 by die Wêreldposunie
   aangesluit en het Sjina ook ná die stigting van die Volksrepubliek van
   Sjina in 1949 nog steeds verteenwoordig. Op 13 April 1972 het die
   Wêreldposunie besluit om net die Volksrepubliek as die amptelike
   verteenwoordiger van Sjina te erken. Die meeste internasionale
   posdienste is nog steeds beskikbaar vir die Republiek van Sjina,
   alhoewel die posstukke die opskrif "Taiwan" eerder as "Republiek van
   Sjina" as die land van bestemming gekies moet word om te vermy dat
   hulle per ongeluk eers na die vasteland van Sjina gestuur word.

   'n Aantal lande, wat internasionaal nie erken word nie, soos
   Somaliland, Sealand en die Turkse Republiek van Noord-Ciprus moet hulle
   pos deur 'n derde land laat hanteer, aangesien daar geen regstreekse
   posverkeer met hulle bestaan nie. Die pos van Seeland word deur die
   Verenigde Koninkryk se poskantoor gehanteer, dié van Noord-Siprus deur
   Turkye, en dié van Somaliland deur Ethiopië.

[wysig] Organe

   Die hoofsaaklike organe van die Wêreldposunie is
     * die Wêreldposkongres, wat een keer elke vyf jaar plaasvind,
     * die Uitvoerende Raad met veertig lede,
     * die Konsultatiewe Raad vir Posstudies met 35 lede en
     * die Internasionale Kantoor met die Direkteur-Generaal (sedert 2005:
       Edouard Dayan, Frankryk).

[wysig] Eksterne skakels

     * Die amptelike webwerf van die Wêreldposunie

   Verenigde Nasies: Gespesialiseerde Organisasies   Vlag van die VN
   IAEA | ICAO | IFAD | ILO | IMO | ITU | FAO | UNESCO | UNICEF | UNIDO |
               Wêreldposunie | Wêreldbank | WGO | WIPO | WMO

   Kategorie: Verenigde Nasies

