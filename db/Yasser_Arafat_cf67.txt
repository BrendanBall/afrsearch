Yasser Arafat


   Gewese President van Palestina

[wysig] Belangrikste prestasies

   Jasser Arafat was die president van Palestina, wat eintlik beteken dat
   hy die president was van die gesagsliggaam wat die Palestynse gebiede
   in Gasa en aan die Wesoewer beheer. Hy was ook die gesig van Palestynse
   nasionalisme wat die wêreld vier dekades lank geken het en het daarin
   geslaag om Palestynse aspirasies lewend te hou en om die vele faksies
   in die geledere van die Palestyne te verenig. Onder sy prestasies tel
   die stigting van die el-Fata-groep, bestaande uit Palestynse ballinge,
   sy verkiesing tot leier van die Palestynse Bevrydingsorganisasie (PBO)
   en tot president van die Palestynse Nasionale Raad. In 1996 is hy
   verkies tot president van Palestina. In 1994 het hy die Nobel-prys vir
   Vrede gedeel met die Israeliese leiers Jitzhak Rabin en Shimon Perez
   vir hul bydraes tot die totstandkoming van die Oslo-vredesooreenkomste.
   Sy besluit om nie die vredesvoorstel te aanvaar wat die destydse
   Amerikaanse president Bill Clinton in 2000 by Camp David gefasiliteer
   het nie, het egter daartoe gelei dat die vredesproses ontspoor het.
   Arafat se internasionale profiel het die afgelope 40 jaar dramaties
   verander. Tydens die Sestigerjare is hy beskou as die leier van ’n
   terreurorganisasie wat vele aanvalle op Israel uitgevoer het. In die
   Sewentigerjare het die wêreld hom beskou as ‘n politikus sonder ‘n
   land. In die Tagtigerjare het hy toenemend steun van die Weste gekry,
   en in die Negentigerjare het die internasionale samelewing hom begin
   sien as ‘n pragmatiese, gematigde leier. Arafat se steun van binne sy
   eie geledere het sedert die begin van 2001 egter vinnig begin taan. Dit
   was toe te skryf aan die opkoms van ander, meer radikale groepe wat
   meer aktief en meer verteenwoordigend van die openbare mening was,
   sowel as die feit dat Israel sy bewegings ná ‘n vlaag
   selfmoordbomaanvalle so ingeperk het dat hy nie in staat was tot iets
   noemenswaardigs nie. Hy is gevolglik deur party van sy eie mense
   uitgemaak as ‘n swakkeling. Dit doen egter nie afbreuk aan die feit dat
   hy tydens sy leierskap dit reggekry het om die uiteenlopende faksies
   binne Palestynse geledere te verenig nie en om, tot sekere mate,
   radikale elemente te beheer en geweld te beperk. Sy dood in November
   2004 het ‘n reuse-reaksie van Palestyne sowel as wêreldleiers uitgelok,
   wat hulde gebring het aan die rol wat hy in die kookpot van die
   Midde-Oosterse politiek gespeel het.

[wysig] Lewensgeskiedenis

   Jasser Arafat is in 1929 waarskynlik in Kaïro, Egipte, gebore, maar
   daar bestaan nie uitsluitsel oor sy geboorteplek nie aangesien sommige
   ander bronne dit as Jerusalem of Gasa aandui. Arafat het met die
   totstandkoming van Israel in 1948 na Egipte gevlug, waar hy aan die
   Universiteit van Kaïro in die ingenieurswese begin studeer het. In 1952
   het hy hom by die Moslem-broederskap en die Unie van Palestynse
   Studente aangesluit en hom vinnig tot president opgewerk. In 1956 het
   hy hom in Koeweit gaan vestig, waar hy as ingenieur gewerk en sy eie
   entrepreneursmaatskappy begin het. Arafat het in 1957 die el-Fata-groep
   gestig, wat bestaan het uit uitgeweke Palestyne. Hulle het verskeie
   aanvalle op Israel geloods en het noue bande gesluit met die Palestynse
   Bevrydingsorganisasie (PBO). In 1968 is Arafat verkies tot voorsitter
   van die PBO. Die PBO het hulle in 1982 in Tunisië gevestig nadat hulle
   gedwing is om Libanon te verlaat toe Israel dié land aangeval het. Die
   staat van Palestina is in 1988 in Algerië geproklameer en Arafat is in
   1989 as president aangewys deur die Palestynse Nasionale Raad. Die
   Oslo-ooreenkoms van 1993 het meegebring dat Arafat Israel se
   bestaansreg erken het. Toe die Israeliese magte in 1994 uit Jerigo
   onttrek is, het hy teruggekeer na Palestina. Tydens 'n openbare
   verkiesing in 1996 is hy met 'n oorweldigende meerderheid tot president
   van Palestina verkies. Arafat het in 1994 die Nobel-prys vir Vrede
   ontvang saam met die Israeliese leiers Jitzhak Rabin en Shimon Perez
   vir hul bydrae tot die Oslo-vredesakkoord. In 2000 het Arafat 'n
   vredesaanbod van Israel verwerp waardeur Palestina beheer sou verkry
   oor ongeveer 90% van die Wesoewer. Opstand onder die Palestyne en meer
   geweld het gevolg, maar nuwe vredesonderhandelinge was ook in die
   vooruitsig. Kommunikasie tussen Israel en Palestina het gedurende 2001
   egter tot sulke mate gedisintegreer, en die geweld soveel toegeneem,
   dat Arafat van baie van sy mag gestroop is en effektiewelik deur Sharon
   onder huisarres geplaas is. Arafat is op 11 November 2004 aan ‘n
   onbekende siekte oorlede nadat hy twee weke tevore na ‘n hospitaal in
   Parys gevlieg is. Sy oorskot is na Kaïro gevlieg, waar Egipte gasheer
   gespeel het vir ‘n militêre begrafnis wat deur die leiers van meer as
   40 lande bygewoon is. Daarna is sy oorskot na Ramalla vervoer waar hy
   die vorige twee jaar deur Israel vasgekeer is. Hoewel Israel Palestyne
   verbied het om tussen Gasa en die Wesoewer te beweeg, het duisende
   Palestyne steeds die begrafnis bygewoon en het emosionele tonele,
   afgewissel met geweld, hulle afgespeel toe die man wat dekades lank
   Palestynse nasionalisme aan die wêreld voorgehou het, ter ruste gelê
   is. Daar is beklemtoon dat die graf in Ramalla ‘n tydelike een sou
   wees, aangesien Arafat aangedui het dat hy op die sogenaamde Tempelberg
   (of “Haram el-Sharif” soos dit in die Moslem-wêreld bekend staan) in
   Oos-Jerusalem begrawe wil word. Israel het dit egter verbied uit vrees
   dat dit die Palestyne ‘n aanspraak op dié omstrede perseel sou gee.
   Arafat word oorleef deur sy vrou, Suha Tawil, en sy negejarige dogter,
   Zahwa (gebore 1995).
   Kategorie: Politici

