Ysbeer


                       ?
   Die ysbeer
   'n Rustende ysbeer
   'n Rustende ysbeer
          Wetenskaplike klassifikasie

   Ryk:     Animalia
   Phylum:  Chordata
   Klas:    Mammalia
   Orde:    Carnivora
   Familie: Ursidae
   Genus:   Ursus
   Spesie:  U. maritimus

                               Binomiale naam

   Ursus maritimus
   Phipps, 1774
   Ligging van die ysbeer se habitat
   Ligging van die ysbeer se habitat

   Die ysbeer (Ursus maritimus) is 'n beerspesie wat van nature in die
   omgewing van die Noordpool voorkom en die alfa roofdier in die omgewing
   is. Sy dik lae vet en pels beskerm hom teen die koue en sy deursigtige
   pels, wat lyk asof dit wit of roomkleurig is, kamoefleer hom teen sy
   prooi. Die beer het 'n kort stert en klein ore wat help om hitte
   verlies te verminder en 'n relatiewe klein kop en 'n lang, keëlvormige
   liggaam wat dit makliker maak om te swem. The ysbeer is van nature
   aangepas vir 'n habitat van land, water en ys en is afhanklik van die
   pakys, drywende ysskotse en die seelewe vir oorlewing.^[1]

   Wetenskaplikes glo dat die geprojekteerde vermindering van die poolse
   dryfys, as gevolg van aardverwarming, 'n negatiewe impak op die spesie
   kan hê en selfs binne hierdie eeu nog tot hulle uitsterwing kan lei.
   Die bevolkingssyfers het tot met 20% gedaal in die afgelope jare, die
   gemiddelde gewig van ysbere het afgeneem en die welpies se
   oorlewingsgetalle het ook skrikwekkend gedaal. ^[2]^[3]

   Inhoud

        * 1 Fisiese beskrywing
             + 1.1 Grootte en gewig
             + 1.2 Pels en huid
        * 2 Evolusie
             + 2.1 Verwante spesies
             + 2.2 Subspesies en bevolkings
        * 3 Verspreiding
        * 4 Voedsel
        * 5 Voortplanting
        * 6 Beskermingsstatus
        * 7 Bedreiging
        * 8 Verwysings
             + 8.1 Algemene verwysings
        * 9 Eksterne skakels

[wysig] Fisiese beskrywing

[wysig] Grootte en gewig

   Saam met die Kodiakbeer word die ysbeer onder die grootste lewende
   karnivore getel en 'n manlike ysbeer kan tot twee keer so veel as 'n
   Siberiese tier weeg. Daar is 'n groot verskil tussen die twee geslagte
   se grootte: 'n volwasse manlike ysbeer weeg 300-600 kg en is 2.4-2.6 m
   in lengte. 'n Volwasse wyfie is rofweg die helfte so groot as 'n
   mannetjie en weeg normaalweg 150-300 kg en word 1.9-2.1 m lank.^[4]^[5]
   Welpies weeg maar slegs 600-700 g met geboorte.

   Die grootste ysbeer op rekord was in Kotzebue Sound in Alaska in 1960
   geskiet. Volgens die 2006 uitgawe van die Guinness World Records-boek
   het hierdie beer 'n beraamde 580 kg geweeg en was hy 3.38 m lank.^[6]

   Onlangse data wys egter dat die algemene gewig van ysbere besig is om
   te daal, 'n aanwysing van die huidige druk waaronder die bere is. 'n
   Studie deur die National Geographic Society het in 2004 gewys dat
   ysbere in daardie jaar 'n gemiddeld van 15% minder geweeg het as in die
   1970's.^[7] In 2007 het die vroulike ysbere in Hudson Bay 'n gemiddelde
   gewig van 230 kg gehad - 'n skerp daling van die gemiddelde gewig van
   300 kg in 1980.

[wysig] Pels en huid

   'n Ysbeer se pels is kleurloos en deursigtig, ten spyte van sy skynbare
   wit kleur, en beskerm die beer teen koue, terwyl die skynbare wit pels
   goeie kamoeflering verskaf. Onder sy pels het die ysbeer 'n swart vel,
   wat sigbaar is by sy neus, oë en mond. 'n Ysbeer het 'n swart neus en
   harde hare op die sole van sy pote om dit teen die koue te beskerm en
   ook om die beer te help om 'n houvas op die gladde ys te kry.

   In teenstelling met ander Arktiese diere, verhaar die ysbeer nie in die
   somer nie. Die hare van sy pels is hol en dit was eens geglo dat die
   hare soos optiese veselbuise gereageer het en lig na die beer se swart
   vel gelei het waar dit dan geabsorbeer kan word - 'n teorie wat as
   onwaar bewys is deur onlangse studies.^[8] Die dik pels dien wel as 'n
   buffer teen die hitte, sowel as die koue, en help om die bere koel te
   hou in warmer temperature, aangesien 'n ysbeer oorverhit teen
   temperature bo 10 °C (50 °F). As gevolg van so 'n koue
   liggaamstemperatuur is ysbere noueliks te sien met behulp van infrarooi
   fotografie - slegs hulle asem en snuite kan maklik gesien word.^[9] Die
   bere lê gewoonlik wydgestrek oor die ys om af te koel en op land grou
   hulle soms tot hulle bevrore grond ontdek. In die beer se pels groei
   daar ook dun verspreide beskermhare wat ongeveer 15 cm lang is. Die
   hare is hard en staan regop om te keer dat dat die beer se pels nie te
   veel saamplak as dit nat is nie. Water word dus ook maklik afgeskud
   voor dit kan vries. Ysbere sal ook in die sneeu rol om oortollige water
   van hul pels te verwyder.

[wysig] Evolusie

[wysig] Verwante spesies

   'n Ysbeer in die Wapusk Nationale Park, Manitoba, Kanada
   'n Ysbeer in die Wapusk Nationale Park, Manitoba, Kanada

   Daar word geglo dat die skeiding tussen die wasbeer en ander
   beerspesies omtrent 30 miljoen jaar gelede begin het. Die brilbeer het
   omtrent 13 miljoen jaar gelede van die ander bere geskei. Die ses
   verskillende ursus-spesies het ongeveer 6 miljoen jaar gelede
   tevoorskyn gekom. Te danke aan fossiele en DNA-bewyse weet ons vandag
   dat die ysbeer ongeveer 200 duisend jaar gelede van die bruinbeer
   geskei het; fossiele wys ook dat die ysbeer so kiestande tussen 10 en
   20 duisend jaar gelede drasties verander het van dié van die bruinbeer.

   Ysbere is al suksesvol met bruinbere geteel,^[10] wat daarop dui dat
   die twee beersoorte nou verwant is. Geen van die twee spesies kan egter
   vir 'n lang tyd in die ander se habitat oorleef nie en aangesien hulle
   'n duidelik verskillende liggaamsbou, metabolisme, sosiale gedrag,
   voedingsgedrag en ander omgewingsverwante verskille het, word die twee
   bere as aparte spesies geklassifiseer.

   In 'n wyd-aangehaalde verslag wat in 1996 gepubliseer is, word 'n
   vergelyking getref tussen die DNA van al die verskillende bruinbeer
   soorte en is daar bewys dat die bruinbere van Alaska se ABC-eilande 'n
   meer onlangse gemene voorvader met ysbere deel as met enige ander
   bruinbeer soort in die wêreld.^[11] Nog 'n aanduiding dat die twee bere
   steeds verwant is, is die feit dat die ysbere se bloed, nes die
   bruinbere, 'n hibernasie-aktiveerder bevat, maar ander as die bruinbere
   gebruik die ysbere nie meer hierdie aktiveerder om te begin hiberneër
   nie. Hulle sal nou en dan 'n latente periode hê, waartydens hulle
   aaneen slaap (in besonder swanger wyfies), maar hulle
   liggaamstemperatuur daal nie tydens hierdie periode soos mens van 'n
   tipiese hibernerende soogdier sou verwag nie.

[wysig] Subspesies en bevolkings

   Baie bronne verwys nie na ysbeersubspesies nie,^[12] maar ander bronne
   verwys weer na twee verskillende subspesies: Ursus maritimus maritimus
   en Ursus maritimus marinus.^[13] ^[14] Die aantal ysbeerbevolkings blyk
   te verskil afhangende van wie die telling neem: die IUCN/SSC Polar Bear
   Specialist Group (PBSG), die voornaamste internationale wetenskaplike
   instituut vir die navorsing en beheer van ysbere, herken twintig
   bevolkings wêreldwyd.^[9] Ander wetenskaplikes herken ses verskillende
   bevolkings:^[15]
    1. Die Chukchi-see bevolking op Wrangell eiland en Westelike Alaska.
    2. Die Beaufort-see bevolking in die Noordelike en Noordwestelike
       Alaska en Noordwestelike Kanada.
    3. Die bevolking van die Kanadese-Arktiese eilandgroep.
    4. Die bevolking van Groenland.
    5. Die bevolking van die eiland Spitzbergen.
    6. Die bevolking van Sentraal-Siberië.

[wysig] Verspreiding

   Al spandeer die ysbeer tyd op die land en ys word hy beskou as 'n
   seesoogdier, aangesien hy 'n intieme verhouding met die see
   handhaaf.^[16] Die poolse spesie word in en om die Arktiese oseaan
   aangetref; beweegbaarheid word in die Suide beperk deur pakys. James
   Bay in Kanada is die mees-Suidelike punt van hul natuurlike omgewing.
   Alhoewel daar aansienlik min van hulle Noord van 88 grade aangetref
   word, is daar wel bewyse van ysbere regoor die Noordpool gebied. Die
   bevolkingsberamings is bietjie meer as 20,000.^[17]

   Die ysbere se verspreiding word beperk deur die beskikbaarheid van
   dryfys en ysskotse wat hulle gebruik om robbe, hul stapelvoedsel, te
   jag. Die vernietiging van sy habitat op die Arktiese ys bedreig die
   beer se oorlewing as 'n spesie: daar word geglo dat die ysbeer binne
   die volgende 100 jaar mag uitsterf.^[18] Tekens hiervan is reeds by die
   Suidelike grense van hul habitat opgemerk.^[19] ^[7]

[wysig] Voedsel

   Drie nuuskierige ysbere nader die duikboot USS Honolulu, 450 km van die
   Noordpool
   Drie nuuskierige ysbere nader die duikboot USS Honolulu, 450 km van die
   Noordpool

   Die ysbeer is die grootste karnivoor van die beerfamilie en sien ook
   mense as prooi aan. Ysbere eet hoofsaaklik robbe, veral ringelrobbe wat
   gate in die ys maak om deur asem te haal, maar sal enige iets eet wat
   hulle kan vang en doodmaak: voëls, knaagdiere, skulpdiere, krappe,
   beloegas (ook genaamd witwalvisse), jong walrusse, somtyds muskos-osse
   of rendiere en, in uiterste situasies, ander ysbere. Rendiere en
   muskos-osse is baie vinniger as 'n ysbeer en aangesien 'n ysbeer maklik
   oorverhit, word dié twee diere nie dikwels gejag nie. Ysbere is enorm
   sterke roofdiere, maar hulle sal nie sommer 'n volwasse walrus kan
   doodmaak nie, aangesien volwasse walrusse twee keer so swaar as ysbere
   weeg.^[20] Die ysbeer is self die prooi van slegs moordwalvisse, groter
   ysbere en mense.

   As 'n karnivoor wat grotendeels op ander vis-etende karnivore voed,
   neem die ysbeer groot aantalle vitamiene A in wat in hulle lewer
   gestoor word. In die verlede is mense vergiftig deur die lewer van
   ysbere te eet.^[21] Al is hulle karnivore, sal ysbere in die laat somer
   ook somtyds bessies, plantwortels en seewier eet.

   Ysbere is 'n vindingryke jagters en sal by robbe, wat onder die ys
   swem, se selfgemaakte asemhalingsgate wag tot dié diere na boontoe kom.
   Hulle sal ook slapende robbe bekruip - as 'n rob wakker word sal die
   beer stop en wag tot die rob weer aan die slaap val voor hy aanval.
   Volwasse bere eet hoofsaaklik net die robbe se vel en vet. Dit
   verminder die behoefte aan water aangesien minder urea (CON2H4 of
   (NH2)2CO) geproduseer word as in 'n hoë proteïne dieet. In die winter,
   wanneer water moeilik bekombaar is, help dit dan ook om energie te
   spaar, aangesien die bere dan minder sneeu hoef te eet. Bere se
   cholesterol-vlakke daal as hulle baie robbe eet - moontlik as gevolg
   van die volop omega-3 vetterige sure in die robbe se vet.^[22] Hulle
   cholesterol-vlakke styg as hulle vas. Borsvoedende wyfies en haar
   welpies en ander groeiende bere sal die hele karkas opeet. As daar nie
   'n tekort aan prooi is nie, sal 'n volwasse beer normaalweg een rob
   elke vyf dae eet.

   Ysbere is uitstekende swemmers en is al in die Arktiese water, 95 km
   van die land af opgemerk. In sommige gevalle spandeer hulle die helfte
   van hulle lewens op drywende ysskotse. Hulle 12 cm laag vet bied hulle
   dryfvermoë asook beskerming teen die koue. Ysbere in die Arktiese
   omgewing is onlangs genoodsaak om verder as gewoonlik te swem op soek
   na prooi, as gevolg van die smelting van die pakys. Daar is vier
   verdrinkings van ysbere op rekord vir 2005.^[23]

   Ysbere is enorm groot, agressief, nuuskierig en uiters gevaarlik vir
   mense. Wilde ysbere, in teenstelling met die meeste ander bere, is nie
   aan mense gewoond nie en sal enige lewende wese wat hulle teëkom as 'n
   potentiële prooi beskou. 'n Ysbeer moet nooit benader word nie en,
   indien een in die onmiddelike nabyheid is, word daar aangeraai om
   stadig te voet terug te trek na 'n binnenshuise plek, of om met 'n
   voertuig weg te beweeg.

   As gevolg van die menslike inbraak op hul habitat, het sommige ysbere,
   soos ander beerspesies, geleer om vullissakke te deursoek vir kos; die
   vullishoop in Churchill, Manitoba in Kanada is 'n gewilde aasplek vir
   ysbere, waar dit opgemerk is dat hulle onder andere smeerolie en
   motorolie eet.^[24].

[wysig] Voortplanting

   Twee ysbeerwelpies
   Twee ysbeerwelpies

   Ysbere is veelwywers, dit wil sê hulle het meer as een maat met wie
   hulle paar. Paring vind plaas in die lente (Maart tot en met Mei) en
   die twee bere het gewoonlik geen verdere betrokkenheid buite 'n week ná
   die paringsproses nie, alhoewel enkele permanente verbintenisse al
   waargeneem is. Na fertilisering ondergaan die wyfie se eierselle 'n
   vertraagde implanting, wat eers in September of Oktober gebeur. 'n
   Wyfie is tussen 195 en 265 dae (ongeveer 8 maande) dragtig en die
   welpies word dus vroeg in die winter (November tot Desember) gebore. Na
   'n periode waarin sy baie eet, grawe die wyfie in Oktober 'n twee-kamer
   grot in diep sneeu vir die geboorte. Gewoonlik word daar twee welpies
   gebore, alhoewel daar gevalle is waar die geboorte van een, drie en
   selfs vier welpies waargeneem is. Soos in die geval van ander
   Ursus-spesies is die welpies uiters klein, met 'n algemene lengte van
   30 cm en gewig van 700g - dit in vergelyking met die algemene gewig van
   300kg van hul moeders.

   Die hulpelose, blinde welpies maak hulle oë na omtrent 'n maand vir die
   eerste keer oop en verlaat hulle skuilplek as hulle ongeveer 10kg weeg.
   Hulle begin op 1.5 maande loop en begin vaste kos eet op omtrent 4-5
   maande. Hulle bly by hul moeder; sy leer hulle jag en beskerm hulle
   teen volwasse mannetjies wat somtyds klein ysbere eet. Die kleintjies
   soog tot twee en 'n half jaar - die melk van 'n wyfie bevat ongeveer
   33% vet, meer as enige ander beerspesie en vergelykbaar met dié van
   ander see-soogdiere.^[9] Die bere wat meer Noord woon bly gewoonlik
   langer by hul welpies. Seksuele volwassenheid word met 3-4 jaar bereik.
   Volwasse ysbere wat in aanhouding woon (in dieretuine, byvoorbeeld) kan
   tot oor die 30 jaar oud word, maar die algemene leeftyd vir sulke bere
   is 25 jaar. Die algemene leeftyd vir bere in die wildernis word baie
   korter geskat.

   Ysbere hiberneer nie, alhoewel 'n sogende moeder 'n slaapperiode
   binnetree tydens die eerste deel van die soogperiode. Die wyfie kan tot
   nege maande sonder kos gaan en is in die tydperk aangewese op haar
   gestoorde liggaamsvet om haar en haar welpies aan die lewe te hou. Die
   welpies verlaat hul moeder sodra hulle volwasse is.

   Die 2004-studie gelei deur die National Geographic Society het geen
   gevalle gevind waar wyfies aan drielinge geboorte gegee het nie, terwyl
   dit 'n algemene verskynsel in die 1970's was. Daar is ook waargeneem
   dat slegs een uit elke twintig welpies opgehou het om aan hulle moeder
   te soog op die ouderdom van agtien maande, terwyl dit die geval was met
   die helfte van die waargenome welpies drie dekades terug.^[7]

   In Alaska het die United States Geological Survey gerapporteer dat 42%
   van die welpies 'n ouderdom van 12 maande bereik, terwyl die getal 65%
   was in 1982.^[25] Dit beteken dat minder as twee uit elke drie welpies
   wat in 1982 oorleef het, dit nou verby hulle eerste jaar maak.

[wysig] Beskermingsstatus

   Die bevolking van 20,000-25,000 ysbere is besig om af te neem. Op die
   Weskus van Hudson-baai in Kanada, byvoorbeeld, was daar 'n beraamde
   1200 ysbere in 1987 in vergelyking met 950 in 2007.^[26]

   In Februarie 2005 het die omgewingsbewuste groep Center for Biological
   Diversity (Sentrum vir biologiese verskeidenheid), met ondersteuning
   van die Amerikaanse senator Joe Lieberman, 'n petisie opgestel en
   oorhandig aan die United Fish and Wildlife Service (FWS), om die
   Bedreigde spesies-wet te gebruik en die ysbere as 'n bedreigde spesie
   te verklaar.^[27]

   Volgens die wet van die Verenigde State was die FWS veronderstel om
   binne 90 dae op die petisie antwoord te gee,^[27] maar na hulle steeds
   geen antwoord gekry het nie, het die Center for Biological Diversity in
   Oktober 2005 gedreig om die regering van die Verenigde State van
   Amerika te dagvaar. Op 14 Desember, 2006, het die Center for Biological
   Diversity, saam met Greenpeace en die Natural Resources Defense Council
   (Natuurlike bronne beskermingsraad) 'n regsaak teen die regering vanuit
   Kalifornië begin.^[28]

   Op 27 Desember, 2006, het die Verenigde State se Binnelandse sake, in
   samewerking met die drie genoemde groepe, voorgestel dat ysbere op die
   lys van bedreigde spesies geplaas word - dit is die eerste verandering
   in sy soort wat aan aardverwarming te wyte is. Dit kan tot 'n jaar neem
   om die finale besluit te neem.^[29]

   Die International Union for Conservation of Nature and Natural
   Resources (Internationale unie vir die beskerming van die natuur en
   natuurlike hulpbronne - IUCN) het reeds ysbere "bedreigde
   spesie"-stasies gegee in Mei 2006.^[30]

   Daar is egter bewerings dat die ysbeerbevolking besig is om te
   groei.^[31] Die bewerings is gebaseerd op 'n volgehou ondersoek van die
   beerbevolking in die Davis-seestraat deur Mitch Taylor, wat plaaslike
   Inuit-meldings van 'n groei in die beerbevolking van die area bevestig.
   Ander data in die ondersoek is in teenstelling met die sombere
   voorspellings deur die teenstanders van aardverwarming.

[wysig] Bedreiging

   Die onmiddelikste en aktuele herkende bedreiging vir die ysbeer is die
   drastiese veranderings wat sy habitat besig is om te ondergaan; dit is
   besig om letterlik weg te smelt as gevolg van aardverwarming.^[32]^[33]
   Die United States Geological Survey (Verenigde State geologiese
   ondersoek) het, byvoorbeeld, in November, 2007, verklaar dat die
   verlies van see-ys in die Alaska-gedeelte van die Beaufortsee reeds tot
   'n hoër sterftesyfer vir ysbeerwelpies gelei het.^[34] Volgens die
   Harvard University Gazette het 'n "1999 bestudering van ysbeer in
   Hudson-baai getoon dat die stygende temperature 'n verdunning in die
   pakys veroorsaak, van waar die bere jag, en hulle forseer om terug land
   toe te gaan weke voor hulle genoeg kos gehad het om hulle deur hul
   hibernasie te help.^[35] Die BBC webwerf het ook gerapporteer dat
   "klimaatverandering bedreig ysbere deur verhongering aangesien hulle
   jagseisoen verkort word volgens wetenskaplikes van die Canadian
   Wildlife Service".^[36]

   Daar is ook ongerustheid oor die besoedeling wat die bere, naas normale
   natuurlike probleme in die gesig staar.^[37]

[wysig] Verwysings

   Hierdie artikel is grotendeels 'n vertaling van die Engelse Wikipedia
   artikel "Polar Bear".
    1. ^ Animal Diversity Web se bladsy oor die Ysbeer.
    2. ^ Polar bear 'extinct within 100 years van die BBC webwerf. Laaste
       besoek op 2006-02-01.
    3. ^ Ursus maritimus op die IUCN se Rooi lys van bedreigde spesies.
       Die inskrywing verskaf 'n grondige rede waarom hierdie spesie as
       kwetsbaar geklassifiseer word.
    4. ^ SeaWorld se bladsy oor ysbere.
    5. ^ U.S. Fish and Wildlife Service se bladsy oor die ysbere
    6. ^ Guinness World Records, Guinness World Records 2006, Guinness (15
       Augustus, 2005), ISBN 1-904994-02-4
    7. ^ ^7,0 ^7,1 ^7,2 The Heat is On deur T. Appenzeller en D. R.
       Dimick, soos verskyn inNational Geographic 206 (2004): 2-75.
    8. ^ Is Polar Bear Hair Fiber Optic? deur Daniel W. Koon, Applied
       Optics LP, vol. 37, Uitgawe 15, bl.3198-3200, 1998.
    9. ^ ^9,0 ^9,1 ^9,2 Natural History by die Center for Biological
       Diversity se webwerf. Laaste besoek 6 Maart, 2007.
   10. ^ "Ursus maritimus" (On-line), Animal Diversity Web deur Gunderson,
       A. 2002. Laaste besoek Julie 28, 2006.
   11. ^ Mitochondrial DNA Phylogeography of the North American Brown Bear
       and Implications for Conservation, deur Lisette P. Waits, Sandra L.
       Talbot, R.H. Ward en G. F. Shields. April 1998. Conservation
       Biology, bl.408-417
   12. ^ Wildfacts - Polar bear van die BBC webwerf. Laaste besoek 28
       Julie, 2006.
   13. ^ Ursus maritimus marinus ITIS Report deur die Integrated Taxonomic
       Information System. Laaste besoek 6 Maart, 2007.
   14. ^ Ursus maritimus maritimus ITIS Report deur die Integrated
       Taxonomic Information System
   15. ^ Polar Bear FAQ by die Polar Bears International webwerf. Laaste
       besoek 28 Julie, 2006.
   16. ^ US Environmental Protection Agency
   17. ^ Bear Facts by die Polar Bears International webwerf. Laaste
       besoek op 28 Julie, 2006.
   18. ^ Global warming has U.S. rethinking polar bear status artikel op
       dieCBC Canada webwerf. Laaste besoek 8 Januarie, 2007.
   19. ^ Ysbere en aardverwarming:
          + Endangered Species Act Listing Process for Polar Bears
            Underway by die Center for Biological Diversity. Laaste besoek
            28 Julie, 2006.
          + Historical analysis of sea ice conditions in M'Clintock
            Channel and the Gulf of Boothia, Nunavut : implications for
            ringed seal and polar bear habitat. deur Barber, D.G. en
            Iacozza, J. soos verskyn in Arctic 57(1) Maart 2004 uitgawe,
            bl. 1-14.
          + Polar bear distribution and abundance on the southwestern
            Hudson Bay coast during open water season, in relation to
            population trends and annual ice patterns. deur Stirling, I.;
            Lunn, N.J.; Iacozza, J.; Elliott, C. en Obbard, M. soos
            verskyn in Arctic 57(1) Maart 2004 uitgawe, bl. 15-26
          + Possible effects of climate warming on selected populations of
            polar bears (Ursus maritimus) in the Canadian Arctic. deur
            Stirling, I. en Parkinson, C.L.; soos verskyn in Arctic 59(3)
            September 2006 uitgawe, bl. 261-275
   20. ^ US Fish & Wildlife Service inligting oor die ysbeer.
   21. ^ A Balanced Diet in Antarctica by die Visit and Learn webwerf.
       Laaste besoek 7 Maart, 2007.
   22. ^ The Benefits of Omega 3 Fatty Acids found In Seal Oil, as Opposed
       to Fish and Flaxseed Oils, deur Dr. Cosmas Ho, M.D., C.C.F.P..
       Laaste besoek 8 Maart, 2007.
   23. ^ Polar bears drown as ice shelf melts, deur Will Iredale. The
       Sunday Times, 18 Desember, 2005. Laaste besoek 8 Maart 2007.
   24. ^ Ed Struzik. Nanook: In the tracks of the great wanderer (1987).
       Equinox 6 (1): 18-30.
   25. ^ Eisbären müssen fasten van die NZZ Online (in Duits). Laaste
       besoek 9 Maart 2007.
   26. ^ Eisbären müssen fasten van NZZ Online, (in Duits). Laaste besoek
       12 Maart, 2007.
   27. ^ ^27,0 ^27,1 Time to protect polar bears from warming? by die
       MSNBC webwerf. Laaste besoek 12 Maart 2007.
   28. ^ [Activists sue U.S. to protect polar bears by die MSNBC webwerf.
       Laaste besoek 1 Februarie, 2006.
   29. ^ U.S. weighs listing polar bear as threatened species by die
       Reuters webwerf. Laaste besoek 1 Februarie, 2006.
   30. ^ Release of the 2006 IUCN Red List of Threatened Species reveals
       ongoing decline of the status of plants and animals by die World
       Conservation Union se webwerf. Laaste besoek 1 Februarie, 2006.
   31. ^ Polar bear numbers up, but rescue continues, artikel van die
       National Post (Kanada). Laaste besoek 12 Maart, 2007.
   32. ^ Report: North Pole ice-free by 2040 , artikel in die Canada
       Standard. Laaste besoek 12 Maart 2007.
   33. ^ Report warns of rapid Arctic warming, artikel in die USAToday.
       Laaste besoek op 12 Maart 2007.
   34. ^ Polar bear survival rate falls as climate warms: study, artikel
       op Reuters se webwerf. Laaste besoek 1 Februarie, 2006.
   35. ^ Some don't like it hot deur Alvin Powell. 22 Maart, 2001. Laaste
       besoek 12 Maart, 2007
   36. ^ Global warming could starve polar bears, artikel op die BBC
       webwerf. Laaste besoek 1 Maart, 2006.
   37. ^ How chemicals poison polar bears, BBC-artikel. Laaste besoek 12
       Maart 2007.

[wysig] Algemene verwysings

     * Bears of the World, deur Terry Domico, foto's deur Terry Domico en
       Mark Newman. Facts on File, Inc, 1988, hardeband, ISBN
       0-8160-1536-8
     * Arctic Dreams, deur Barry Lopez. Macmillan 1986, hardeband, ISBN
       0-333-42244-9
     * Marine Mammal Medicine, deur Leslie Dierauf & Frances Gulland. CRC
       Press 2001, ISBN 0-8493-0839-9

[wysig] Eksterne skakels

   Commons
   Multimedia oor hierdie onderwerp is te vinde op Wikimedia Commons onder
   die titel:
   Ursus maritimus

   Algemeen

     * ARKive - Fotos en filmuittreksels van(Ursus maritimus)
     * Smithsonian National Museum of Natural History se spesie-verslag
       oor die ysbeer.
     * "Polar Bears turn green in Singapore", 'n BBC nuusverslag.
     * Polar Bears International, 'n ysbeerbeskermingsgroep.
     * Die WWF ysbeer speuringsstelsel, volg ysbere by Svalbard deur
       middel van satelliete.
     * Ysbeer webkamera, regstreekse video van die ysbeertentoonstelling
       by die San Diego dieretuin. Dageliks vanag 09:00 – 16:00 UTC-8.
     * Foto's van ysbere op die eiland Spitsbergen
     * Verskeidenheid foto's van ysbere
     * Foto's van Knut, die Berlynse Dieretuin se ysbeer-welpie, wat hans
       grootgemaak word

   Die Taylor-studie

     * Nunatsiaq News, Nunavut verslag wat die groei in ysbeerbevolkings
       rapporteer.
     * Scienceline verslag oor die kannabilsme en verhongering van ysbere.
     * arcticnet verslag oor ysbeerbevolkings.

   Ysbere en aardverwarming

     * "Bedreig deur uitsterwing", 'n artikel oor die bedreiging van o.a.
       die ysbeer se bestaan van Dugeot se Mieliestronk
     * Center of Biological Diversity
     * Department of Environment Nunavut se inligting oor
       aardverwarmingondersoeke.

   Kategorieë: Bere • Bedreigde diere

