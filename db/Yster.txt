Yster



   26                        mangaan ← yster → kobalt
    -
   ↑
   Fe
   ↓
   Ru

                                                             periodieke tabel

                                                                  Algemeen
                                        Naam, Simbool, Getal yster, Fe, 26
                                             Chemiese reeks oorgangsmetaal
                                              Groep, Periode, Blok 8, 4, d
                                            Voorkoms glansende metaalkleur
                                                     met effense grys tint
                                                Atoommassa 55.845(2) g/mol
                                       Elektronkonfigurasie [Ar] 3d^6 4s^2
                                            Elektrone per skil 2, 8, 14, 2
                                                        Fisiese Eienskappe
                                                        Toestand vastestof
                                          Digtheid (naby k.t.) 7.86 g/cm³
                                  Vloeistof digtheid teen s.p. 6.98 g/cm³
                                                          Smeltpunt 1811 K
                                                                (1538 °C)
                                                           Kookpunt 3134 K
                                                                (2861 °C)
                                              Smeltingswarmte 13.81 kJ/mol
                                              Verdampingswarmte 340 kJ/mol
                                Warmtekapasiteit (25 °C) 25.10 J/(mol·K)

   CAPTION: Dampdruk

                                     P/Pa    1    10  100  1 k  10 k 100 k
                                   teen T/K 1728 1890 2091 2346 2679 3132

                                                           Atoomeienskappe
                                   Kristalstruktuur kubies vlakgesentreerd
                                             Oksidasietoestande 2, 3, 4, 6
                                                      (amfoteriese oksied)
                              Elektronegatiwiteit 1.83 (Skaal van Pauling)
                                                       Ionisasie energieë
                                                 (meer) 1ste: 762.5 kJ/mol
                                                        2de: 1561.9 kJ/mol
                                                         3rde: 2957 kJ/mol
                                                        Atoomradius 140 pm
                                                 Atoomradius (ber.) 156 pm
                                                   Kovalente radius 125 pm
                                                                   Diverse
                                    Magnetiese rangskikking ferromagneties
                                 Elektriese weerstand (20 °C) 96.1 nΩ·m
                          Termiese geleidingsvermoë (300 K) 80.4 W/(m·K)
                              Termiese uitsetting (25 °C) 11.8 µm/(m·K)
                        Spoed van klank (dun staaf) (k.t.) (elektrolities)
                                                                  5120 m/s
                                                  Young se modulus 211 GPa
                                                       Skuifmodulus 82 GPa
                                                      Massamodulus 170 GPa
                                                    Poissonverhouding 0,29
                                                      Mohs se hardheid 4.0
                                                  Vickers hardheid 608 MPa
                                                  Brinell hardheid 490 MPa
                                              CAS-registernommer 7439-89-6
                                                        Vernaamste isotope

                   CAPTION: Hoofartikel: Isotope van yster

                               iso    NV   halfleeftyd  VM  VE (MeV)  VP
                              ^54Fe 5.8%   >3.1·10^22 j 2ε   ?       ^54Cr
                              ^55Fe sin    2.73 j       ε   0.231    ^55Mn
                              ^56Fe 91.72% Fe is stabiel met 30 neutrone
                              ^57Fe 2.2%   Fe is stabiel met 31 neutrone
                              ^58Fe 0.28%  Fe is stabiel met 32 neutrone
                              ^59Fe sin    44.503 d     β   1.565    ^59Co
                              ^60Fe sin    1.5·10^6 j   β^- 3.978    ^60Co

                                                                Verwysings

   Yster is 'n chemiese element met die simbool Fe en atoomgetal van 26.
   Dit is 'n metaal in groep 8 en periode 4 van die periodieke tabel.
   Yster is die finale element wat tydens nukleosintese van sterre gevorm
   word en is dus die swaarste element wat nie 'n supernova of soortgelyke
   heftige gebeurtenis vereis vir sy vorming nie. Dit is daarom dan ook
   die swaarmetaal wat die meeste in die heelal voorkom.

   Inhoud

        * 1 Kenmerkende eienskappe
        * 2 Aanwendings
        * 3 Geskiedenis
        * 4 Verspreiding
        * 5 Ontginning uit erts
        * 6 Verbindings
             + 6.1 Sien ook
        * 7 Biologiese rol
        * 8 Isotope
        * 9 Voorsorgmaatreëls
        * 10 Verwysings
        * 11 Eksterne skakels

[wysig] Kenmerkende eienskappe

   Yster is die metaal wat die meeste voorkom en daar word geglo dat dit
   die element is wat die tiende meeste in die heelal voorkom. Yster is
   ook op 'n massabasis die element wat die grootste deel van die Aarde
   uitmaak (34.6%); die konsentrasie yster in die verskillende lae van die
   Aarde wissel van baie hoog by die kern tot ongeveer 5% in die kors; dit
   is dalk moontlik dat die Aarde se binnekern bestaan uit 'n enkele
   ysterkristal, dit is egter meer waarskynlik dat dit uit 'n mengsel van
   yster en nikkel bestaan; daar word geglo dat die groot hoeveelheid
   yster in die Aarde verantwoordelik is vir sy magnetiese veld. Yster se
   simbool is Fe wat 'n afkorting vir ferrum, die latynse woord vir yster
   is.

   Yster is 'n metaal wat uit ystererts ontgin word en word bitter selde
   in die vrye onverbonde vorm in die natuur aangetref. Om elementêre
   yster te verkry moet die onsuiwerhede verwyder word met behulp van
   chemiese reduksie. Yster word gebruik om staal te vervaardig wat nie 'n
   element is nie maar 'n legering, 'n oplossing van verskillende metale
   (en sommige nie-metale, veral koolstof).

   Die kern van yster het die hoogste bindingsenergie per nukleoon, dit is
   dus die swaarste element wat eksotermies deur fusie geskep word en die
   ligste deur middel van fissie. Wanneer 'n groot ster aan die einde van
   sy leeftyd ineen krimp, bou die interne temperatuur en druk op, en stel
   die ster in staat om toenemend swaarder elemente te produseer. Wanneer
   yster begin vorm, sal die ster nie meer voldoende energie in sy kern
   produseer nie en ontstaan 'n supernova.

   Kosmologiese modelle met 'n oop heelal voorspel dat daar 'n fase
   behoort te bestaan waar alle materie, as gevolg van stadige fusie en
   fissie reaksies, in yster sal verander.

[wysig] Aanwendings

   Yster is die metaal wat die meeste gebruik word en beslaan by tonnemaat
   ongeveer 95% van wêreldwye metaalproduksie. Die kombinasie van lae
   koste en hoë sterkte maak dit onontbeerlik, veral in toepassings soos
   motorvoertuie, groot skeepsrompe, en strukturele komponente vir geboue.
   Staal is die bekendste legering van yster. Ander vorms wat yster in
   aangetref word, sluit in:
     * Ru-yster bevat 4% – 5% koolstof en verskeie hoeveelhede
       onsuiwerhede soos swael, silikon en fosfor. Dit is slegs belangrik
       as 'n intermediêre produk vir die vervaardiging van ystererts om
       gietyster en staal.
     * Gietyster bevat 2% – 3.5% koolstof en klein hoeveelhede mangaan.
       Onsuiwerhede wat in ru-yster teenwoordig is wat die
       materiaaleienskappe negatief beïnvloed, soos swael en fosfor, is
       tot aanvaarbare vlakke verminder. Dit het 'n smeltpunt tussen 1420
       – 1470 K, wat laer is as die twee hoofkomponente en dit is die
       eerste produk wat gesmelt word wanneer koolstof en yster saam
       verhit word. Dit is uiters sterk, hard en bros. Verwerking van
       gietyster selfs wanneer dit witwarm is, is geneig om die voorwerp
       te breek.
     * Koolstaal bevat tussen 0.5% en 1.5% koolstof, met klein hoeveelhede
       mangaan, swael, fosfor en silikon.
     * smee-yster bevat minder as 0,5% koolstof. Dit is 'n taai, pletbare
       produk. Dit bevat gewoonlik slegs 'n paar tiendes van 'n persent
       koolstof.
     * Staallegerings bevat verskillende hoeveelhede koolstof sowel as
       ander metale, soos chroom, vanadium, molibdeen, nikkel, wolfram
       ens.
     * Yster (III) oksiede word gebruik in die vervaardiging van
       magnetiese bewaring van inligting in rekenaars. Hulle word ook
       dikwels met ander stowwe vermeng en behou hulle magnetiese
       eienskappe in oplossings.

[wysig] Geskiedenis

   Die vroegste bewyse van die gebruik van yster kom van die Soemeriërs en
   die Egiptenare, waar klein voorwerpe soos spiespunte en ornamente wat
   met yster afkomstig uit die oorblyfsels van meteoriete gemaak is gevind
   is en wat datteer uit ongeveer 4000 v.C. Omdat meteoriete uit die lug
   val word daar deur taalkundiges gespekuleer dat die woord yster (en
   ander Europese verbuigings van die woord) oorspronklik van die
   Etruskiese woord aisar afkomstig is wat die gode beteken.

   Ystervoorwerpe afkomstig uit die tydperk 3000 v.C. en 2000 v.C. is
   toenemend in Mesopotamië, Anatolië en Egipte gevind (en is
   onderskeibaar van voorwerpe wat uit meteoriete vervaardig is vanweë die
   gebrek in nikkel daarin). Dit wil egter voorkom asof die gebruik van
   hierdie voorwerpe hoofsaaklik seremonieël was en was yster waarskynlik
   'n baie duur metaal, selfs duurder as goud.

   Wapens wat in die Iliad beskryf word, is hoofsaaklik van brons, maar
   word gietblokke van yster as handelsmiddel gebruik. Sommige bronne
   (Sien verwysing What Caused the Iron Age? hieronder) beweer dat yster
   waarskynlik 'n byproduk (sponsyster) van koperraffinering was en kon
   nie andersins deur die mettalurgiese kennis van die dag, vervaardig
   word nie. Teen 1600 v.C. en 1200 v.C. is Yster toenemend in die
   Midde-ooste gebruik, maar het dit nie brons as die belangrikste metaal
   vervang nie.
   Byl van yster uit die Sweedse Ystertydperk wat te Gotland, Swede gevind
   is.
   Byl van yster uit die Sweedse Ystertydperk wat te Gotland, Swede gevind
   is.

   In die tydperk tussen die 12de tot die 10de eeu v.C. het die gebruik
   van yster in gereedskap en wapens vinnig dié van brons vervang in die
   Midde-ooste. Die belangrikste faktor vir hierdie oorskakeling wil nie
   voorkom asof dit die tegonologiese verbeterings in ysterbewerking was
   nie, maar eerder die onderbreking van tinvoorsiening. Hierdie
   oorgangstydperk wat in verskillende tydperke in verskillende wêrelddele
   plaasgevind het, het die beskawingstydperk wat algemeen as die
   Ystertydperk bekend staan, ingelui.

   In dieselfde oorgangstydperk is karbonering, wat die proses van
   byvoeging van koolstof tot die ysters van daardie tyd was, ontdek.
   Yster is uit sponsyster, 'n mengsel van yster en slak met 'n mate van
   koolstof en of karbied daarin, wat dan herhaaldelik gehamer en gevou is
   om die slak daarin te verwyder en om die koolstof daaruit te oksideer
   en sodoende 'n produk te vervaardig wat as smee-yster bekend staan.
   Smee-yster het 'n baie lae koolstofinhoud gehad en was nie so maklik om
   hard te maak deur dit te blus nie. Die mense van die Midde-ooste het
   ontdek dat 'n veel harder produk gemaak kon word deur die smee-yster
   oor 'n langtermyn in 'n bed houtskool te verhit en dit daarna in water
   of olie te blus. Die gevolglike produk was harder en minder bros as die
   brons wat dit vervang het.

   In Sjina was die eerste yster ook afkomstig uit meteorietiese yster,
   voorwerpe wat uit smee-yster vervaardig is wat naby Xinjiang gevind is
   en uit die 8ste eeu v.C. datteer, dien as argeologiese bewysstukke
   daarvoor. Hierdie voorwerpe, uit smee-yster vervaardig is met dieselfde
   prosesse gemaak as dié afkomstig uit die Midde-ooste en Europa en daar
   word geglo dat dit deur mense wat nie van Chinese afkoms was, ingevoer
   is.

   In die latere jare van die Zhou Dinastie (ca 550 v.C.), het 'n nuwe
   ystervervaardigingsvermoë ontstaan as gevolg van hoogs ontwikkelde
   oondtegnologie. Die Sjinese het hoogoonde vervaardig wat in staat was
   om temperature van meer as 1300 K te bereik en het die vervaardiging
   van gietyster of ru-yster ontwikkel.

   Yster is al so vroeg as 250 v.C. gebruik. Die beroemde Ashoka Pilaar
   naby Delhi is uit yster met 'n hoë suiwerheid (98%) vervaardig en het
   tot op hede nog nie verroes of verweer nie.

   As ysterertse saam met koolstof verhit word tot 1420–1470 K, vorm 'n
   gesmelte vloeistof wat 'n allooi van ongeveer 96.5% yster en 3.5%
   koolstof. Hierdie produk is sterk, kan in ingewikkelde vorms gegiet
   word, maar is te bros om verwerk te word tensy die produk gedekarboneer
   word om die meeste koolstof te verwyder. Sjinese ystervervaardiging
   vanaf die Zhou dinastie en later was oorwegend gietyster. Yster het
   egter maar 'n nederige produk gebly wat deur boere vir honderde jare
   gebruik is en het eers regtig die Sjinese adelstand met die Qindinastie
   beïnvloed (ca 221 v.C.).

   Die ontwikkeling van gietyster was stadiger in Europa omdat die
   smeltoonde slegs temperature van ongeveer 'n 1000 K kon bereik. Deur 'n
   groot gedeelte van die Middeleeue is yster in Wes-Europa steeds gemaak
   deur die verwerking van sponsyster na smee-yster. Die giet van yster
   het in Europa, eerste in Swede plaasgevind by twee liggings, Lapphyttan
   en Vinarhyttan, omstreeks 1150 en 1350 n.C. Geleerdes glo dat die
   praktyk dalk deur die Mongole oor Rusland heen na hierdie plekke
   gebring is, maar daar is geen klinklare bewys vir hierdie teorie nie.
   'n Mark vir hierdie gietyster goedere het in elk geval teen die laat
   veertiende eeu ontstaan, toe die vraag na kanankoëls ontwikkel het.

   Vroeëre ystersmelttegnieke het houtskool gebruik as hittebron en
   reduseermiddel. In 18de eeuse Engeland het houtvoorrade verminder en is
   kooks, 'n fossielbrandstof as alternatief gebruik. Hierdie uitvinding
   deur Abraham Darby het die momentum vir die Industriële omwenteling
   verskaf.

[wysig] Verspreiding

   Die rooi voorkoms van hierdie water is as gevolg van yster in die rotse
   Die rooi voorkoms van hierdie water is as gevolg van yster in die rotse

   Yster is een van die mees algemene elemente op aarde en maak bykans 5%
   van die Aardkors uit. Die meeste yster word in verskeie ysteroksiede
   aangetref, soos in die minerale hematiet, magnetiet en takoniet. Daar
   word geglo dat die aarde se kern hoofsaaklik uit 'n metalliese
   yster-nikkel legering bestaan. Ongeveer 5% van die meeste meteoriete
   bestaan soortgelyk ook uit 'n ysternikkellegering. Al kom meteoriete
   selde voor is dit die hoofbron van metalliese yster op die aardkors.

[wysig] Ontginning uit erts

   Yster word ontgin van sy ertse, hoofsaaklik hematiet (Fe[2]O[3]) en
   magnetiet (Fe[3]O[4]) deur dit met koolstof in 'n hoogoond te ruduseer
   teen temperature van ongeveer 2000 °C. In 'n hoogoond word ystererts,
   koolstof in die vorm van kooks en met kalksteen as smeltmiddel bo-in
   die oond gevoer terwyl verhitte lug deur die oond van die bodem af
   daardeur geblaas word.

   Kooks reageer met suurstof in die oond om koolstofmonoksied te vorm:

          6 C + 3 O[2] → 6 CO

   Die koolstofmonoksied reduseer die ystererts (hematiet in die chemiese
   vergelyking hieronder) na gesmelte yter en skakel in die proses om na
   koolstofdioksied:

          6 CO + 2 Fe[2]O[3] → 4 Fe + 6 CO[2]

   Die smeltmiddel is teenwoordig om die onsuiwerhede in die erts te laat
   smelt, hoofsaaklik silikondioksied en ander silikate. Algemeen
   gebruikte smeltmiddels sluit kalksteen (wat grootliks bestaan uit
   kalsiumkarbonaat) en dolomiet (magnesiumkarbonaat) in. Ander
   smeltmiddels kan ook gebruik word afhangende van die onsuiwerhede
   teenwoordig in die erts. In die hoë hitte van die oond ontbind die
   kalksteen na kalsiumoksied (ongebluste kalk):

          CaCO[3] → CaO + CO[2]

   Die kalsiumoksied verbind dan met die silikondioksied om 'n slak te
   vorm.

          CaO + SiO[2] → CaSiO[3]

   Die slak smelt in die hitte van die oond anders as met silikondioksied.
   Die slak dryf bo-op die digter vloeibare yster. Tuite in die kant van
   die oond word voorsien om die slak en yster te dreineer. Die yster
   sodoende verkry word ru-yster. Die slak kan gebruik word vir padbou
   doeleindes of in die landbou om mineraalarme grond te verryk.

   Ongeveer 1100Mt (miljoen ton) ystererts is in 2000 in die wêreld ontgin
   met 'n brutomarkwaarde van ongeveer 25 miljard V.S.A-dollar.
   Ertsontginning vind plaas in 48 lande maar die vyf grootse produsente,
   die Volksrepubliek van Sjina, Brasilië, Australië, Rusland en Indië
   maak ongeveer 70% van die wêreld se totale ysterertsproduksie. Die
   1100Mt ystererts is gebruik om ongeveer 572Mt ru-yster te vervaardig.

[wysig] Verbindings

   Hierdie hoop ystererts-korrels sal gebruik word vir die produksie van
   staal.
   Hierdie hoop ystererts-korrels sal gebruik word vir die produksie van
   staal.

   Algemene oksidasietoestande van yster sluit in:
     * die Yster (II) toestand, Fe^2+.
     * die Yster (III) toestand, Fe^3+, ook baie algemeen veral in roes.
     * die Yster (IV) toestand, Fe^4+, wat in sommige ensieme
       gestabiliseer is (bv. peroksidase.
     * die Yster (VI) toestand, Fe^6+, is meer seldsaam in kaliumferaat.
     * Ysterkarbied Fe[3]C staan ook bekend as sementiet.

[wysig] Sien ook

     * Ysteroksied

[wysig] Biologiese rol

   Yster is noodsaaklik vir alle organismes buiten 'n paar bakterieë. Dit
   word meestal stabiel binne metalloproteïene gevind, want andersins
   veroorsaak dit in die vrye vorm dat vrye radikale gevorm word wat
   giftig is vir selle. Baie diere sluit yster in by die hemekompleks, 'n
   noodsaaklike komponent van sitochroom, wat die proteïene is wat by die
   redoks-reaksies betrokke is (wat onder andere respirasie insluit),
   asook in die suurstofdraende proteïene hemoglobien en mioglobien.
   Anorganiese yster wat betrokke is by redoks-reaksies word ook gevind in
   die yster-swael trosse van baie ensieme, soos bv. nitrogenase (betrokke
   by ammoniaksintese vanuit stikstof en waterstof) en hidrogenase. 'n
   Klas nie-heme ysterproteïene is verantwoordelik vir 'n wye reeks
   funksies in verskeie lewensvorme, soos die ensieme metaan
   monooksigenase (oksideer metaan na metanol), ribonukleotied reduktase
   (reduseer ribose na deoksiribose; DNA biosintese), hemeritriene
   (vervoer en bind suurstof in ongewerwelde seediere) en pers-suur
   fosfaatase (hidrolis van fosfaatesters). Wanneer die liggaam 'n
   bakteriese infeksie bestry, stoor dit yster in die vervoerproteïen
   transferrin om die bakterieë gebruik daarvan te ontsê.

   Yster verspreiding word goed beheer in soogdiere. Die yster wat vanuit
   die duodenum geabsorbeer word word aan transferrin gebind en deur die
   bloed vervoer na die verskillende selle. Daar word dit deur 'n tot nog
   toe onbekende meganisme by die teikenproteïene opgeneem [1].

   Goeie voedselbronne van yster sluit vleis, vis, pluimvee, lensies,
   boontjies, blaargroente, tofu, ertjies en aarbeie in.

   Voeselaanvullings voorsien dikwels yster in die vorm van Yster (II)
   fumaraat. Die aanbevole daaglikse inname wissel aansienlik en hang af
   van ouderdom, geslag en die voedingsbron waarin die yster voorkom
   (heme-gebaseerde yster het 'n hoër bio-beskikbaarheid) [2].

[wysig] Isotope

   Yster wat natuurlik voorkom bestaan uit vier isotope: 5.845% uit
   radio-aktiewe ^54Fe (halfleeftyd: 3.1 x 10^22 jaar), 91,754% uit
   stabiele ^56Fe, 2,119% uit stabiele ^57Fe en 0,282% uit stabiele ^58Fe.
   ^60Fe is 'n uitgestorwe radionuklied wat 'n baie lang halfleeftyd gehad
   het (1,5 miljoen jaar). Die isotoop ^56Fe is van besondere belang vir
   kernwetenskaplikes aangesien dit die mees stabiele kern moontlik is.
   Dit is nie moontlik om fissie of fusie reaksies op ^56Fe uit te voer en
   steeds energie vry te stel nie. Dit is vir geen ander element waar nie.

   Daar is in sekere meteoriete 'n korrelasie gevind tussen die ^60Ni, die
   dogterproduk van ^60Fe en die verspreiding van stabiele yster isotope
   wat bewys is daarvan dat ^60Fe bestaan het met die vorming van die
   sonnestelsel. Die energie wat vrygestel is deur die verval van ^60Fe
   saam met die energie wat deur die radionuklied ^26Al vrygestel is het
   waarskynlik bygedra tot die hersmelting en differensiasie van
   asteroïede na hul vorming rondom 4.6 biljoen jaar gelede. Die hoë
   voorkoms van ^60Ni teenwoordig in buiteruimse materiaal verskaf ook
   meer insig in die ontstaan van die sonnestelsel en sy vroeë
   geskiedenis. Van die stabiele isotope het slegs ^57Fe 'n kernspin
   (−1/2). Om hierdie rede vind ^57Fe toepassings as 'n spin-isotoop in
   chemie en biochemie.

[wysig] Voorsorgmaatreëls

   Oormatige innamme van yster is toksies, aangesien die oormaat yster met
   peroksiede in die liggaam reageer wat vrye radikale laat ontstaan. Die
   liggaam se eie anti-oksidant meganismes beheer hierdie proses as Yster
   in normale vlakke voorkom. In oormaat word onbeheerbare hoeveelhede
   vrye radikale gevorm.

   Die noodlottige dosis yster by 'n tweejarige is ongeveer drie gram
   yster. Een gram kan ernstige vergiftiging tot gevolg hê. Daar is
   gevalle aangemeld van kinders wat vergiftig is deur tussen 10-50
   tablette ystersulfaat oor 'n tydperk van 'n paar uur in te neem.
   Oormatige verbruik van yster is die enkele grootste oorsaak van
   sterftes by kinders wat per abuis farmaseutiese middels inneem. Die DRI
   lys die Hoogste Draagbare Inname vlak (HV) vir volwassenes as 45
   mg/dag. Vir kinders onder veertien jaar oud is die HV 40 mg/dag.

   As yster-inname oormatig is, kan 'n aantal ysteroormaat afwykings
   voorkom. Om hierdie rede moet mense nie yster aanvullings neem tensy
   hulle aan 'n ystertekort ly en alvorens hulle 'n dokter geraadpleeg het
   nie.

[wysig] Verwysings

     * Engelstalige wikipedia artikel oor Yster
     * Los Alamos National Laboratory – Artikel oor Yster

[wysig] Eksterne skakels

     * WebElements.com – Artikel oor Yster
     * It's Elemental – Artikel oor Yster
     * Mittal se Suid-Afrikaanse stek

   Vir woordeboekinligting, sien die bladsy yster op WikiWoordeboek

   Hierdie artikel is gekies as 'n voorbladartikel. Klik gerus hier vir
   meer inligting.
   Kategorieë: Chemiese elemente • Oorgangsmetale

