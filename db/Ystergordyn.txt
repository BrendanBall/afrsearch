Ystergordyn


   Die Ystergordyn in Europa
   Die Ystergordyn in Europa

   Die Ystergordyn is 'n Westerse term wat deur Winston Churchill
   gepopulariseer is. Dit verwys na die grens wat Europa simbolies,
   ideologies en fisies in twee verskillende gebiede sedert die einde van
   die Tweede Wêreldoorlog (1945) tot einde van die Koue Oorlog (1989)
   verdeel het.

   Inhoud

        * 1 Beskrywing
        * 2 Oosprong van term
        * 3 Gedeelte van Churchill se Fultontoespraak
        * 4 Verwante terme

[wysig] Beskrywing

   Die Ystergordyn was in die eerste plek 'n fiktiewe grens deur Europa,
   'n skeidslyn tussen die sogenaamde kommunistiese 'Oosblok' (die
   Sowjetunie en vasalstate in Oos-Europa) en die kapitalistiese 'Weste'
   (westerse lande onder leiding van die Verenigde State van Amerika).

   Die grens ontstaan na die Tweede Wereldoorlog en word "afgebreek" na
   die ineenstorting van die mag van die kommunistiese partye in
   Oos-Europa en die ineenstorting van die Sowjetryk. Hongarye begin
   eerste met die afbreek van die Ystergordyn op 2 Mei 1989, waarby die
   hoë koste vir die onderhoud van die grens ook 'n rol speel. Die
   'gordyn' was dié simbool van die Koue Oorlog.

   In die tweede plek het die Ystergordyn ook 'n tasbare en fisiese
   element gehad wat bestaan het uit mynvelde, die doringdraad, wagposte
   en torings wat op die grense tussen die Oosblok en die Weste in Europa
   gevestig is. Hiervan was die Berlynse Muur die mees sigbare voorbeeld.

[wysig] Oosprong van term

   Die term Ystergordyn vir 'n onoorbrugbare skeiding tussen gebiede, is
   waarskynlik vir die eerste keer gebruik deur die Belgiese Koningin
   Elisabeth, oor die situasie wat in 1915 tussen België en haar
   geboorteland Duitsland bestaan. 'n Ystergordyn (of eiserner Vorhang)
   was in Duitse teaters 'n verpligte veiligheidsmaatreël wat moes voorkom
   dat 'n moontlike brand op die verhoog sou kon uitbrei na die saal.
   Sodanige brande het gereeld voorgekom want die beskilderde doek wat vir
   dekor gebruik was, was uiters vlambaar. In die geval van 'n brand op
   die verhoog word 'n metaalskeidingswand tussen die verhoog en saal
   neergelaat wat deur brandweerspuite met water verkoel word.

   Na Elisabeth gebruik ook ander die term as metafoor vir geskeide
   gebiedsdele. Die term ystergordyn vir die skeiding tussen die Duitse en
   die Russiese invloedsfeer word vir die eerste keer in 'n artikel van
   die Duitse dagblad Das Reich, op 18 Februarie 1945 gebruik, waarna
   Joseph Goebbels volgens dieselfde dagblad, in 'n toespraak op 25
   Februarie eweneens oor 'n ystergordyn praat.

   Die term in sy Koue Oorlog betekenis kan nagespoor word na 'n toespraak
   deur die Britse staatsman Winston Churchill op 5 Maart 1946. In sy
   Fultontoespraak waarsku hy teen die groeiende tweespalt in Europa.
   Aanvanklik was sy siening deur baie mense verwerp en word sy insigte
   oor die aangeleentheid eers 'n paar jaar later na waarde geskat.

[wysig] Gedeelte van Churchill se Fultontoespraak

   "Van Stettin aan die Baltiesekus tot Triëst aan die Adriatiesesee, het
   'n ystergordyn neergedaal dwarsdeur die Europese kontinent. Agter die
   lyn lê alle hoofstede van die ou state van Sentraal en Oos-Europa:
   Warskou, Berlyn, Praag, Wene, Boedapest, Belgrado, Boekarest en Sofia.
   Al hierdie beroemde stede en die bevolkings rondom hulle bevind hulself
   binne die Russiese sfeer en word almal in die een of andere vorm
   onderworpe, nie alleen aan die Sowjet-Russiese invloed maar in grote en
   steeds groeiende mate aan direkte oorheersing deur Moskou."

[wysig] Verwante terme

   'n Verwante term aan die Ystergordyn, die Bamboesgordyn is geskep in
   verwysing na Sjina. 'n Veld vol kaktusse rondom die VSA Vlootbasis by
   Guantanamobaai geplant deur Kuba word ook somtyds genoem die
   Kaktusgordyn. Aangesien die strategiese kompetisie tussen die Weste en
   die ander lande afgeneem het na die einde van die Koue Oorlog, het die
   terme grootliks in onbruik verval.
   Kategorieë: Geskiedenis van Duitsland • Geskiedenis van Europa • Duitse
   Demokratiese Republiek

