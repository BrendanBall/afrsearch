Ystydperk


   ’n Ystydperk is ’n periode in die aarde se geskiedenis wat deur die
   veryssing van beide pole gekenmerk word en wat tot ’n duidelike
   klimaatswisseling van ’n warm na ’n ystydperk lei. Volgens hierdie
   definisie leef ons al sedert 2,6 tot 2,7 miljoen jaar in ’n ystydperk.
   Sedert een miljoen jaar gelede word die aarde onderwerp aan
   kortstondige wisselings, bekend as die Kouetye (Glasiale tye) en die
   Warmtye (Interglasiale tye).

   Inhoud

        * 1 Ystyd en Ystydperk-die onderskeid van begrippe
        * 2 Ystydperke en die geskiedenis van die aarde
        * 3 Oorsake
             + 3.1 Oorsake wat met die aarde te doen het
                  o 3.1.1 Sluiting en opening van seestrate
                  o 3.1.2 Vorming van hoë gebergtes
                  o 3.1.3 Verdere oorsake wat met die aarde verband hou
             + 3.2 Sterrekundige oorsake
                  o 3.2.1 Beweging van die aarde
                  o 3.2.2 Aktiwiteit-siklusse van die son
        * 4 Bronnelys

[wysig] Ystyd en Ystydperk-die onderskeid van begrippe

   Die begrip Ystyd word sinoniem gebruik met Kouetyd, of Glasiale tyd. In
   hierdie sin word dit reeds in 1837 deur Karl Friedrich Schimper
   gebruik. Om verwarring te vermy, behoort ’n mens vir die hele tydperk
   oor die afgelope 2,6 miljoen jaar liewer die omvattende begrip
   “Ystydperk” te gebruik. Dit sluit die opeenvolgende warm en koue
   periodes in. Die huidige Ystydperk word in vaktaal as die “Kwartenêr”
   aangedui.

[wysig] Ystydperke en die geskiedenis van die aarde

   Ystydperke kom betreklik min op aarde voor. Gesien in die geheel is die
   aarde ’n relatief ysvrye planeet waarop kouer fases selde voorkom, wat
   ongeveer van 15-10 miljoen jaar geduur het. Gedurende hierdie tye reik
   die ysbedekking van die pole, veral via berge en gletsers tot in die
   laere breedtegrade. Een van die bekendste ysfases kom voor in die
   jongere Pre-Kambriese tyd. Een van die bekendste ysfases kom voor in
   die jongere Pre-Kambriese tyd. Volgens die sogenoemde “Sneeubal-aarde”
   beskouing was die aarde van ongeveer 700-800 miljoen jaar meermale
   volkome met ys bedek, wat die ontwikkeling van hoër lewensvorme
   uitgestel het, maar uiteindelik bevorder het. Klimaatsmodelle van die
   vroeëre aarde ondersteun hierdie beskouing wat intussen ook beken is as
   die Permo-karboniese Ystydperk. Veral die suidkontinente, wat met die
   opbreek van die ou Gondwana ontstaan het, is deur die beweging van ys
   tydens hierdie periode gevorm. Middel Europa het hom in hierdie tyd in
   die nabyheid van die ewenaar bevind. Die vermoede dat die Ystydperk
   verantwoordelik was vir die uitwissing van spesies aan die begin van
   die Mesoïese tydperk is intussen verkeerd bewys.

[wysig] Oorsake

   Ons huidige ystydperk het ongeveer 2,58 miljoen jaar gelede in die
   Plioseen begin. Ander bronne gee die begin aan as 2,7 miljoen jaar
   gelede. Ons is dus vermoedelik nou eers aan die begin van ’n langere
   ystydperk.

   By die klimaatswisseling van die ystydperk moet ’n mens tussen ’n
   algemene afkoelings-neiging op die aarde onderskei, wat reeds in die
   Tersiêre (Paleogeen) begin en tot in die onlangse tyd (Neogeen) duur.
   Hierdie tendens is langdurig. Onafhanklik hiervan bestaan daar
   (geologies gesien) kortstondige klimaatswisselings wat tussen 100,000
   jare en weinige dekades kan aanhou. Die laaste wisselinge verloop
   meestens in periodes.

   As oorsaak vir die algemene afkoeling sedert die Paleogeen word op die
   oomblik veral veranderinge op die aarde self oorweeg, terwyl
   kortstondige klimaatsveranderinge die beste verklaar kan word uit die
   periodieke veranderinge van die aarde se baan om die son, of met
   periodieke wisselinge van sonaktiwiteite.

   Die soeke na oorsake vir die sikliese voorkoms van koue- en warmtye
   behoort ook vandag nog tot die spannendste uitdagings vir navorsing in
   die Paleo-klimatologie. Hierdie werk word eng verbind met die name van
   James Croll en Milutin Milanković. Beide het die gedagtes van die
   Fransman Joseph Alphonse Adhémar verder ontwikkel, volgens wie
   veranderinge in die baan van die aarde om die son vir terugkerende
   ystye verantwoordelik was.

[wysig] Oorsake wat met die aarde te doen het

   Die belangrikste dryfveer vir die algemene afkoeling in die Paleogeen
   en die Neogeen was prosesse in die tektoniese verskuiwings, dit wil sê
   die verskuiwing van die vastelande oor die aardbol. Deur die sluiting
   of opening van seestrate het die seestrome beduidend verander en
   daarmee saam die vervoer van hitte op die aarde.

[wysig] Sluiting en opening van seestrate

   Op hierdie wyse het die wegdrywe van Australië en later Suid-Amerika
   van Antarktika in die Oligoseen, twee seestrate (die Tasmaniese
   Deurgang, en die Drake Deurgang), oopgemaak. Hierdeur kon ’n
   stroomstelsel rondom Antarktika tot stand kom. Hierdie koue stroom
   rondom Antarktika het die gebied volledig afgesluit van warm
   oppervlakwaters. Antarktika het afgekoel en ysvorming aan die suidelike
   poolkap kon 35 miljoen jaar gelede ’n aanvang neem. Voorheen kon die
   seestrome van die trope die kontinent bereik en verwarm.

   Die vorming van ’n landbrug tussen Noord- en Suid-Amerika tussen 4,2 en
   2,4 miljoen jaar gelede het gesorg vir die ommekeer van warmer
   seestrome en die ontstaan van die Golfstroom, wat ons vandag nog ken.
   Die toevoer van warm water na die hoë noorde het byna die verwarming
   van die noordelike halfrond bewerkstellig, maar het ook die nodige
   vogtigheid vrygestel om gletsers in Groenland, Noord-Amerika en
   Noord-Europa met verdere afkoeling te laat ontstaan.

[wysig] Vorming van hoë gebergtes

   Deur die botsing van kontinentale plate word daar sedert die jongere
   Tesiêre tyd (Neogeen) berge gevorm. Die opstoot van vaste grond tot
   betekenisvolle hoogtes het in die eerste plek die lugstroming op klein
   en groot skaal verander. Die ontstaan van Vougebergtes, soos bv. Die
   Alpe, Rocky Mountains en die Himalayas, wat vir ’n verandering in die
   sirkulasie-patroon in die atmosfeer gesorg het, het eweneens die nodige
   vogtigheid na die kontinente gebring, wat vir die vergletsering van
   uitgebreide dele van die noordelike halfrond bygedra het. Aan die ander
   kant is die hoëberge besonderlike gebiede vir die ontstaan van
   gletsers.

[wysig] Verdere oorsake wat met die aarde verband hou

   In die Kalk-tydperk en in die Paleogeen was daar ook duideliker
   vulkaniese aktiwiteit as in die Neogeen en die Kwarternêr. Aangesien
   elke vulkaniese uitbarsting ’n beduidende hoeveelheid koolstofdioksied
   vrystel, het die CO[2]-gehalte van die atmosfeer ook in hierdie tyd
   gestyg. Dienooreenkomstig was die natuurlike Kweekhuis-effek ook
   sterker op aarde.

[wysig] Sterrekundige oorsake

[wysig] Beweging van die aarde

   Die verandering in die bewegings in die baan van die aarde word deur
   wederkerige swaartekrag-kragte in die stelsel van son, aarde en maan te
   weeg gebring. Hulle verander die vorm van die aarde se elliptiese baan
   (eksentrisiteit) rondom die son oor ’n periode van ongeveer 100 000
   jaar deur die helling van die aarde se as te buig tot ’n omsirkeling in
   ’n periode van ongeveer 40 000 jaar (helling van die ekliptiek), terwyl
   die dag- en nageweninge op die elliptiese sirkelgang na ongeveer 25 780
   jaar weer in dieselfde posisie op die ellips inneem (presissie). Deur
   hierdie sogenoemde Milankovič-siklusse verander ook die verdeling van
   sonenergie op die aarde. Aangespoor deur die Duitse weerkundige
   Wladimir Peter Köppen het Milutin Milankovič in 1941 in sy werkstuk
   “Die kanon van die aardbestraling en sy toepassing op die
   ystydperkprobleem” (oorspronklik in Duits) die hipotese geformuleer dat
   ’n kouetyd altyd dan optree wanneer die somerson-uitstraling in die hoë
   noordelike breedtegrade minimaal word. Koel somers is volgens Köppen
   belangriker vir die opbou van ys as koue winters. Milankovič het dus
   daar na oorsake vir ystydperke gesoek, waar hulle die opvallendste is,
   in die hoë noordelike breedtegrade.

   In die onlangse tyd ontvang die klassieke Milankovič-teorie steeds meer
   kritiek. Die oorweging van ’n belangrike rol vir die trope en die
   suidelike halfrond in die wisselinge van warm- en kouetyd wen sedert
   die 1990's toenemende aandag. In plaas van ’n dryfkrag in die hoë
   noordelike breedtegrade alleen moet nou van algemene vernadering in die
   globale stralings-verdeling uitgegaan word, onder andere deur
   veranderinge in die samestelling van die atmosfeer. Ingewikkelde
   interne wisselwerking deur oseaniese en atmosferiese sirkulasie—veral
   in samehang met die Golfstroom, die werking van die kweekhuisgasse en
   ander prosesse het gelei tot ’n ingewikkelde meganisme vir die
   regulering van die wisseling tussen koue- en warmtye.

[wysig] Aktiwiteit-siklusse van die son

   Gedurende die laaste kouetyd was daar ’n dosyn klimaatswisselinge,
   waartydens binne ’n dekade die lugtemperatuur oor die Noord-Atlantiese
   gebied om en by twaalf grade Celsius gestyg het. Hierdie
   Dansgaard-Oescher-gebeurtenisse kom elke 1 470 jaar voor. Hierdie
   periodisiteit kan met ’n vergelyking van die drie bekende
   aktiwiteitsiklussse van die son van elf, 87 en 210 jaar verklaar word:
   Na 1 470 jaar het die 210-jaar-siklus sewe maal en die 86,5-jaar-siklus
   17 maal verloop. In die huidige warmtyd kom hierdie
   Dansgaard-Oescher-gebeurtenisse nie meer voor nie, aangesien die swak
   sonwisselings nie meer die stabiele Atlantiese strome van die afgelope
   10 000 jaar kan versteur nie.

[wysig] Bronnelys

     * Edmund Blair Bolles: Eiszeit. Wie ein Professor, ein Politiker und
       ein Dichter das ewige Eis entdeckten. Argon, Berlin 2000. ISBN
       3870245220
     * Hansjürgen Müller-Beck: Die Eiszeiten. Naturgeschichte und
       Menschheitsgeschichte. Beck, München 2005. ISBN 3-406-50863-4
     * Josef Klostermann: Das Klima im Eiszeitalter. Schweizerbart,
       Stuttgart 1999. ISBN 3-510-65189-8
     * Christian-Dietrich Schönwiese: Klima im Wandel. Tatsachen,
       Irrtümer, Risiken. Deutsche Verlagsanstalt, 1992. ISBN
       3-421-02764-1

   -->
   Kategorie: Aardrykskunde

