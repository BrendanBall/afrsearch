Zapiro


   Zapiro is die pennaam van die Suid-Afrikaanse politieke
   spotprenttekenaar Jonathan Shapiro wie se werk sedert die 1980's in
   Suid-Afrikaanse koerante soos die Mail & Guardian, Soweton en Sunday
   Times verskyn. Zapiro het reeds etlike toekennings vir sy uitdagende
   werk ontvang en in die 1980's is hy sonder verhoor aangehou vir
   anti-apartheid aktiwiteit.^[1]^[2]

[wysig] Vroeë lewe en loopbaan

   Shapiro is in 1958 as die seun van Gershon en Gaby Shapiro gebore. Sy
   pennaam, Zapiro, is afgelei van die bynaam van 'n mede leerling by
   Rondebosch Boys' High School, Martin Shapiro, wat in 'n bergklimongeluk
   oorlede is. Martin Shapiro se vriende het hom Zap genoem. Die eerste
   Zapiro karakter se naam was Preppy wat 'n prominente kuif gehad het en
   kommentaar gelewer het oor gebeure om die skool.^[2]

   Shapiro het argitektuur studeer aan die Universiteit van Kaapstad, maar
   later oorgeskakel na grafiese ontwerp die Michaeliskunskool.^[3] Kort
   daarna moes hy vir sy, op daardie stadium verpligte, twee jaarlange
   militêre diensplig opleiding aanmeld. Terwyl hy in die weermag was het
   hy by die UDF aangesluit. Tydens sy diensplig het hy ook spotprente vir
   progressiewe publikasies begin teken. Na sy militêre opleiding het hy
   suksesvol vir 'n Fulbright scholarship aansoek gedoen om spotprentteken
   vir twee jaar by die Skool van Visuele Kunste in New York te studeer.
   Voor sy vertrek sou hy egter sonder verhoor deur die Suid-Afrikaanse
   Veiligheidspolisie aangehou word as gevolg van sy anti-Apartheid
   bedrywighede.^[2] In New York studeer hy satiriese spotprentteken,
   karikatuur, strokiesverhale en sekwensiële kuns en geskiedenis van
   visuele kommunikasie; teken, ets, skilder en 'n onafhanklike studie
   onder Art Spiegelman oor die grafiese roman.^[3]

   In 1991 keer hy na Suid-Afrika terug en vervaardig saam met Story
   Circle opvoedkundige strokiesverhale soos Roxy (Vigsvoorligting),
   Tomorrow People (Demokrasie opvoeding), en A Trolley Full of Rights
   (Kindermishandelingvoorkoming). In 1994 word hy aangestel as
   redaksionele spotprenttekenaar vir die Mail & Guardian en die Sowetan
   en in 1998 ook vir die Sunday Times. Van 1996 en 1997 is sy werk ook in
   die Cape Argus gepubliseer.^[2]. Sedert September 2005 verskyn sy werk
   ook drie keer per week in die Cape Times, The Star, The Mercury en
   Pretoria News.^[4]

   Shapiro skroom nie om omstrede onderwerpe te takel en het reeds
   kritiese kommentaar gelewer op Suid-Afrika se VIGS beleid, die Minister
   van Gesondheid Manto Tshabalala-Msimang, Vlakplaas en ander sake wat
   voor die Waarheid en Versoeningskommissie verskyn het, die ramp in
   Zimbabwe en omkopery in Suid-Afrika se wapentransaksie.^[5] ^[6]

   In Mei 2006 het die ANC vise-president Jacob Zuma drie naamskendingeise
   van R5 miljoen elk teen die Zapiro en die Engelse dagblad The Star
   aanhangig gemaak.^[7] Die eise teen Zapiro hou verband met drie
   spotprente wat verwys na Zuma se verkragtingssaak in 2006. Die eerste
   van die drie spotprente het verwys na Zuma se inswering voor hy
   getuienis sou lewer in die saak, in die tweede word verwys na 'n "Zuma
   moral handbook", en die derde het verwys na sy vryspraak in die
   saak.^[8] Shapiro het reageer met 'n spotprent in die Star, en later
   ook in die Mail & Gaurdian, waarin hy 'n woedende Zuma uitbeeld waarin
   hy R15 miljoen by Zapiro eis en skree: "I'm suing for damage to my
   reputation!", die spotprent vertoon 'n verveelde, ongeërgde Zapiro wat
   antwoord: "Would that be your reputation as a disgraced, chauvinistic
   demagogue who can't control his sexual urges and who thinks a shower
   prevents Aids?"^[9]

[wysig] Toekennings en erkenning

   Zapiro het reeds talle toekennings ontvang en is op andere maniere
   vereer. Die vernaamste hieronder sluit in:
     * In 2001 het hy die eerste spotprenttekenaar geword om 'n katagorie
       prys te wen in die CNN African Journalist of the Year Awards;^[2]
     * In 2003 was hy die enigste spotprent uit Afrika wat genooi is om
       die Wêreld Ekonomiese Forum in Davos, Switserland by te woon;^[2]
     * In 2003 en 2004 het hy die Mondi Koerant Toekenning vir Grafiese
       Joernalisme ontvang; ^[4]
     * In 2004 het die Universiteit van Transkei hom 'n ere doktorsgraad
       in letterkunde toegeken.^[4]
     * In Oktober 2005 is aangekondig dat hy die gesogte Prins Claus
       Toekenning van €100 000 gewen het. Dit is op 7 Desember 2005 by die
       Muziekgebouw aan ‘t IJ in Amsterdam aan hom toegeken ter erkenning
       van sy rol die stimulering van maatskaplike en kulturele
       ontwikkeling;^[10] en
     * Ook in 2005 het hy 'n ere toekenning in die Sunday Times Alan Paton
       Literêre Toekenning ontvanmg en is hy benoem as Kommunikeerder van
       die Jaar deur die Tshwane Universiteit van Tegnologie se department
       van Openbare Betrekkinge en Sake Kommuniksie. Hy het in die jaar
       ook die Mondi Shanduka Joernalis van die jaar toekenning
       ontvang;^[4]
     * In 2006 het hy die eerste Mondi Shanduka Joernalis van die Jaar
       toekenning en die eerste Vodacom Spotprenttekenaar van die Jaar
       Toekenning gewen.^[4]
     * In 2007 was hy die wenner van die Cartoonist's Rights Network
       International (CNRI) se Dapperheid in redaksionele spotprentwerk
       toekenning.^[1]^[11]

[wysig] Verwysings

    1. ^ ^1,0 ^1,1 Mail & Guardian, Zapiro's truth to power lauded, Besoek
       op 7 Julie 2007
    2. ^ ^2,0 ^2,1 ^2,2 ^2,3 ^2,4 ^2,5 SOUTH AFRICAN CARTOONISTS &
       ILLUSTRATORS, ZAPIRO, Besoek op 7 Julie 2007
    3. ^ ^3,0 ^3,1 24.com se Who's Who, Mr Jonathan "Zapiro" SHAPIRO,
       Besoek op 7 Julie 2007
    4. ^ ^4,0 ^4,1 ^4,2 ^4,3 ^4,4 Design Indaba, Zapiro (SA), Besoek op 7
       Julie 2007
    5. ^ Herman Wasserman, Response for discussion: Public lecture by
       Zapiro, ‘Cartoons and critique in South Africa’, aangebied deur die
       Department van Joernalisme en Department van Sosiologie and Sosiale
       Antropologie, Universiteit van Stellenbosch, 13 Mei 2005, Afgelaai
       op 7 Julie 2007
    6. ^ Die Sack Manto Campaign, Zapiro Cartoons, Besoek op 7 Julie 2007
    7. ^ Beeld, Katrien Smit Zuma, ‘Rapport’ in Februarie na hof, Besoek
       op 7 Julie 2007
    8. ^ IOL, Zuma seeks millions from newspaper group, Besoek op 7 Julie
       2007
    9. ^ news24, What reputation? asks Zapiro, Besoek op 7 Julie 2007
   10. ^ 2005 Prince Claus Award for the South African Cartoonist Zapiro,
       Besoek op 7 Julie 2007
   11. ^ Cartoonist's Rights Network International, Besoek op 7 Julie 2007

   Kategorieë: Suid-Afrikaanse spotprentkunstenaars • Suid-Afrikaanse
   anti-apartheidsaktiviste

