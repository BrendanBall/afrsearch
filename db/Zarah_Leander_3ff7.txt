Zarah Leander


            Zarah Leander
   Zarah Leander
   Geboortenaam Zarah Stina Hedberg
   Geboorte     15 Maart 1907
                Karlstad
   Afsterwe     23 Junie 1981
                Stockholm (Swede)
   Beroep(e)    Aktrise
                Sangeres
   Last.fm      Zarah Leander
   Lirieke      Zarah Leander

   Zarah Leander (15 Maart 1907 – 23 Junie 1981) was 'n Sweedse aktrise en
   sangeres. Sy is gebore as Zarah Stina Hedberg in Karlstad, en het in
   Stockholm, Swede, gesterf. Zarah Leander se loopbaan in die Derde Ryk
   is al gekritiseer, hoewel sy Joodse grootouers gehad het (waarskynlik
   nie waar).^[1]

   Inhoud

        * 1 Begin
        * 2 Vroeë loopbaan
        * 3 In Nazi-Duitsland
        * 4 Na die oorlog
        * 5 Verwysings
        * 6 Eksterne skakels

[wysig] Begin

   Hoewel sy reeds as kind die klavier en viool geleer speel het en op die
   verhoog gesing het vir die eerste keer toe sy net ses jaar oud was, het
   sy 'n ernstige poging aangewend om 'n "gewone" lewe te lei. As tiener
   het sy twee jaar lank in Riga gewoon van 1922 tot 1924, die toe
   belangrikste internasionale taal, Duits, geleer en as sekretaresse
   gewerk. Sy is in 1926 met Nils Leander getroud en het twee kinders
   gehad, in 1927 en 1929. In 1929 is sy egter aangestel as amateur in 'n
   rondreisende kabaret van die beroemde vermaakkunstenaar en vervaardiger
   Ernst Rolf. Dit was toe dat sy haar kenwysie, "Vill ni se en stjärna,"
   ('Wil jy 'n ster sien?') die eerste maal gesing het.

[wysig] Vroeë loopbaan

   In 1930 was sy by vier kabarette in die Sweedse hoofstad, Stockholm,
   betrokke en het ook haar eerste plaat opgeneem, haar weergawe van
   Marlene Dietrich se "Falling in Love Again". In hierdie tyd het sy ook
   die eerste keer in 'n rolprent opgetree. Maar dit was eers as Hanna
   Glavari in Franz Lehár's se operette The Merry Widow dat sy haar
   deurbraak in 1931 gemaak het. Sy was toe al geskei van Leander en het
   in die daaropvolgende jare 'n skouspelagtige loopbaan gebou en kon 'n
   bestaan voer as 'n gewilde kunstenaar op die silwerdoek en die verhoog
   in Skandinawië. Haar roem het 'n paar aanbiedinge van die Europese
   vasteland en Hollywood, waar talle Skandinawiërs reeds gewerk het,
   meegebring.

   Sy het 'n loopbaan in Europa bo Hollywood verkies en as die ma van twee
   kinders teen die verhuising na Amerika besluit. Haar tweede deurbraak
   was in 1936 met die wêreldpremiêr van Axel an der Himmelstür in die
   Theater an der Wien in Wene, met spelleiding deur Max Hansen. Dit is
   gevolg deur die Oostenrykse rolprent Premiere, waarin sy heel gepas die
   rol van 'n suksesvolle kabaretster vertolk.

[wysig] In Nazi-Duitsland

   In hierdie tyd het sy 'n kontrak losgeslaan met UFA in Berlyn, en het
   sy bekend geraak as besonder taai onderhandelaar, wat inspraak, puik
   betaling en die helfte daarvan in Sweedse geldeenheid in 'n bank in
   Stockholm geëis het. Die Duitse minister van propaganda, Joseph
   Goebbels, het haar die "vyand van Duitsland" genoem maar sy het
   nietemin 10 meesal geslaagde films vir UFA gemaak. Sy het reuse-bydraes
   gelewer tot die Derde Ryk se propaganda as teenwig vir die
   internasionale isolasie en kritiek, waarvan nie die minste deur Sweedse
   koerante nie.

   Maar, anders as baie ander sterre van die tyd, het Zarah Leander nie
   met die hooggeplaasde Nazi's gesosialiseer of aan amptelike
   Nazi-geleenthede deelgeneem nie. (Daar was gerugte dat sy vir die
   Kommuniste gespioeneer het.)

   Zarah Leander se rolle in Duitse rolprente was almal feitlik dieselfde,
   die rol van die femme fatale, met haar eie wil, beeldskoon,
   selfversekerd en hartstogtelik. Haar laaste rolprent in Nazi-Duitsland
   het op 31 Maart 1943 begin draai. Haar villa in Berlyn het onder 'n
   lugaanval deurgeloop en sy is onder druk geplaas deur die toenemend
   wanhopige Nazi's om Duitse burgerskap te aanvaar. Sy het toe besluit om
   na Swede terug te gaan, waar sy vir haar 'n herehuis in Lönö, nie ver
   van Stockholm af nie, gekoop het.

[wysig] Na die oorlog

   Na die Wehrmacht verslaan is in die slag van Stalingrad, het die
   openbare mening in Swede al meer geneig tot kritiek van die Nazi's,
   hoewel die regering in die oorlog neutraal gebly het. So is Zarah
   Leander deur die publiek verag, omdat sy in 'n te hoë mate met die
   Nazi's vereenselwig is. Geleidelik het sy egter daarin geslaag om rolle
   op die Sweedse verhoog los te slaan en na die oorlog het sy uiteindelik
   op 'n toer na Duitsland en Oostenryk teruggekeer, waar sy uitvoerings
   gegee het en in blyspele opgetree het. Sy het egter nooit weer die
   gewildheid van voor die oorlog of tydens die eerste jare daarvan geniet
   nie.

   In 2003 is 'n bronsstandbeeld van Zarah Leander in haar tuisdorp van
   Karlstad voor die operahuis waar sy haar loopbaan begin het, opgerig.

[wysig] Verwysings

    1. ^ Zarah Leander - The Diva of the Third Reich

[wysig] Eksterne skakels

     * Zarah Leander se Sweedse blog
     * 'n Duitse bewonderaarswerf
     * Die liriek van drie van haar liedere, onder meer "Ich weiß, es wird
       einmal ein Wunder gescheh'n"
     * Haar blad op die Internet Movie Database (IMDb)

   Kategorieë: Sweedse akteurs • Sweedse musici

