Zoeloes


   Die woord "Zoeloe" beteken letterlik "lug", maar vandag woon die
   amaZulu in KwaZulu-Natal, waar die "Vallei van 'n Duisend Heuwels"
   geleë is.

[wysig] Geskiedenis

   'n Jong Zoeloekryger, in 1860 afgeneem. Alle mans jonger as 40 is
   opgeroep tot krygsdiens in drie ouderdomsregimente, elk met kenmerkende
   hooftooisels en skilde.
   'n Jong Zoeloekryger, in 1860 afgeneem. Alle mans jonger as 40 is
   opgeroep tot krygsdiens in drie ouderdomsregimente, elk met kenmerkende
   hooftooisels en skilde.

   Historici en mondelingse geskiedenis voer die oorsprong van die
   Zoeloe-volk terug na ongeveer 1670 en 'n ou man genaamd Malandela en sy
   vrou, Nozinja, wat twee seuns gehad het, Qwabe en Zoeloe. Die
   Zoeloe-geskiedenis begin toe Qwabe jaloers geword het op sy broer en sy
   sluipmoord beplan het. Sy moeder het egter tot Zoeloe se redding gekom
   deur hom weg te neem. Min is bekend oor Zoeloe se lewe, of oor die
   heerskappy van sy opvolgers, Punga, Mageba, Ndaba en Jama, maar in 1787
   het hoofman Senzangakona se vrou, Nandi, geboorte geskenk aan 'n
   merkwaardige seun - Shaka. Ná Senzangakona se dood in 1816, het die
   Zoeloe-volk trou gesweer aan koning Dingiswayo van die Mthethwa. Sy
   militêre leierskap en sterk dissipline het Shaka beïnvloed in sy
   opleiding as soldaat en leier. Shaka se meteoriese opgang het gedurende
   hierdie periode plaasgevind, waartydens hy die breëlem-assegaai en die
   ovale gevegskild ingevoer het. Deur briljante strategie en bloedige
   oorwinnings het hy 'n merkwaardige beweging van mense deur die hele
   Suider-Afrika ontketen, waartydens slagoffers wat voor die
   Zoeloe-krygers uitgevlug het in 'n poging om aan die oorlogvoering te
   ontkom, baie stamme ontwortel het. Shaka het vir 'n kort tydperk van 12
   jaar tot 1828 geheers, toe sy halfbroers Dingaan en Mpande hom vermoor
   het. In hierdie tydperk het hy al die stamgroepe van Zoeloeland oorwin
   en onder sy merkwaardige heerskappy in 'n enkele Zoeloe-nasie verenig.

[wysig] Vandag

   Die Zoeloe-koninkryk bestaan nog en dwing steeds aansienlike respek af
   vir die huidige koning, Goodwill Zwelithini, wat van dieselfde bloedlyn
   as Shaka afstam. Die Zoeloe-kultuur het burgeroorloë tussen stamme
   oorleef, sowel as oorloë teen die Boere en die Britte. Hulle
   identifiseer nog sterk met hul kryger-voorvaders, behou baie kulturele
   gebruike soos dans en inkorporeer 'n militêre styl. Benewens die
   tradisie van lobola of "bruidskat" word beeste gebruik om mee te ploeg
   en om melk en vleis aan gesinne te voorsien. Die diere word ook geslag
   as offerandes aan voorvaderlike geeste om rykdom, status en geestelike
   welsyn te bekom. Die Zoeloes se godsdiens is voorvaderlike aanbidding -
   soortgelyk aan ander Nguni-groepe, waar respek vir die voorvaders
   belangrik geag word. Die voorvaders beïnvloed die daaglikse lewe, oeste
   en vee en tree as tussengangers op met die Skepper, wat die Zoeloes
   Nkulunkulu of Tixo noem. Die tussenganger tussen die mense en die
   voorvaders is die waarsêer, toordokter of sangoma, wat steeds 'n baie
   belangrike rol in die Zoeloe-tradisie speel.
   Kategorieë: Etniese groepe in Suid-Afrika • Inheemse volke van Afrika •
   Inheemse volke van Suider-Afrika

