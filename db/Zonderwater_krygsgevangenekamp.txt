Zonderwater krygsgevangenekamp


   Zonderwater krygsgevangenekamp was 'n kryggevangenekamp naby Cullinan
   waar 'n groot aantal Italiaanse krygsgevangenes tussen 1941 en 1947
   aangehou is. Die krygsgevangenes is tydens die Tweede Wêreldoorlog uit
   Noord-Afrika na Suid-Afrika gestuur. ^[1]

   Die eerste bevelvoerder van die kamp was Kolonel Rennie. Hy is egter
   deur Kolonel De Wet vervang. De Wet het te staan gekom teen verveelde
   en desperate gevangenes wat probeer ontsnap het deur tonnels te grawe.
   Die langste van die tonnels was 11 voet diep en 90 voet onder die
   grond. Hoewel gevangenes in terme van die Geneefse Konvensie betaal
   moes word is dit met sigarette gedoen. In 1942 het ene Dr. Diogo uit
   Brasilië die kamp inspekteer. Sy bevindinge was nie gunstig nie en
   moraal in die kamp was laag. De Wet is vervang deur Kolonel HF Prinsloo
   vervang wat uiteindelik van 1943 tot 1947 in bevel gebly het en in
   Suid-Afrika en in die buiteland, insluitend in Italië, geloof sou word
   vir die manier waarop hy die kamp bestuur het. Prinsloo het die
   gevangenes se moraal en selfbeeld opgebou deur pieknieks te reël, die
   gevangenes soos volwasse mans te behandel, verbeteringe aan geboue aan
   te rig, besoek deur die Aartsbiskop toe te laat en daaglikse oefeninge
   te reël. Onder Prinsloo se bevel het daar selfs 'n orkes ontstaan en is
   kunsvlytuitstallings en kunsklasse gereël. 'n Biblioteek met 10 000
   boeke is opgerig en 11 500 gevangenes het vrywillig skool gegaan.
   Ongeletterdheid onder die gevangenes wat talle kleinboere ingesluit het
   is verminder van 30% tot 2%.^[2]

   Toe die kamp voltooi is het dit 'n kapasiteit van 120 000 gehad. Die
   grootste aantal gevangenes in die Zonderwaterkamp was egter slegs
   63 000 op 31 Desember 1942. Die kamp is verdeel in 14 blokke wat
   ontwerp is om elkeen 8 000 man te huisves. Dié is weer verdeel in vier
   kampe elk met ongeveer 2000 man per kamp. Verder was daar 'n
   transitokamp en 'n ontsmettingskamp. Zoenderwater het oor 'n
   krygsgevangenehospitaal met 1 600 beddens beskik wat dit op daardie
   stadium een van die grootste hospitale in Suid-Afrika gemaak het. Die
   kamp wat met 'n klein dorpie vergelyk kon word het meer as 24 myl se
   paaie gehad. Vierduisend werkgewers het werk aan die gevangenes in die
   kamp verskaf. Meeste werksgeleenthede het landbouwerk op plase behels,
   maar die Italianers het ook bygedra tot die konstruksie van 'n aantal
   siviele projekte soos Tom Jenkinsrylaan in Pretoria.^[1]^[3]

[wysig] Verwysings

    1. ^ ^1,0 ^1,1 Military History Journal, Italian Prisoners of War in
       South Africa 1941 - 1947, besoek op 9 Maart 2008
    2. ^ Die Suid-Afrikaanse Krygshistoriese Vereniging, CAPE TOWN BRANCH
       NEWSLETTER NO. 325 - SEPTEMBER 2005, besoek op 9 Maart 2008
    3. ^ Military History Journal, ITALIAN P.O.W. IN SOUTH AFRICA (Medical
       Services), deur LT. COL. L. BLUMBERG, ED, besoek op 9 Maart 2008

    Hierdie artikel omtrent Suid Afrika se geskiedenis is slegs 'n saadjie
   en bied tans nog nie ensiklopediese dekking van die betrokke onderwerp
   nie. Jy kan Wikipedia help deur dit uit te brei.
   Kategorie: Suid-Afrikaanse geskiedenis saadjies

