Zürich


                                                                   Zürich
                                           Land:               Switserland
                                         Kanton:                    Zürich
                                        Distrik:                    Zürich
                                     Koördinate:        47°23' N, 08°32' O
                                    Oppervlakte:                 91,88 km²
                                      Bevolking: 376 453 (September 2007])
                             Bevolkingsdigtheid:               3 985 / km²
                                         Hoogte:        408 m bo seespieël
                                  Stadpresident:         Elmar Ledergerber

   Zürich is die grootste stad en ekonomiese sentrum van Switserland met
   376 453 (2007) inwoners in die stad en 1 091 732 inwoners in die
   metropolitaanse gebied. Zürich is ook die hoofstad van die gelyknamige
   kanton in die noordooste van Switserland en beskik oor die belangrikste
   internasionale lughawe, Zürich-Kloten.

   Die naam Zürich is waarskynlik afgelei van die Keltiese woord
   zua-ro-ean. In die Romeinse tydperk staan die stad onder sy Latynse
   naam Turicum bekend, terwyl dit in die plaaslike Duits-Alemanniese
   dialek Züri genoem word.

   Inhoud

        * 1 Geskiedenis
             + 1.1 Gildearistokrasie
             + 1.2 Reformasie
             + 1.3 Zürich as aristokratiese stadstaat
             + 1.4 Zürich in die 18de eeu: "Athene aan die Limmat"
        * 2 Ekonomie
        * 3 Klimaat
        * 4 Demografie
        * 5 Onderwys en tersiêre instellings

[wysig] Geskiedenis

   Zürich bestaan al voor die Romeinse verowering van Helvetië in die jaar
   15 v.C. as 'n klein Keltiese dorp. Onder die Romeinse heerskappy bly
   dit 'n dorp (Latyns: vicus) en doeanepos met sowat 250 inwoners,
   Turicum, aan die grens tussen die provinsies Gallia en Rhaetia. Die
   laaste Romeinse soldate verlaat die fort, wat in die vierde eeu n.C.
   opgerig is, in die jaar 401.
   Die Fraumünster-kerk
   Die Fraumünster-kerk

   In die 7de eeu kom die gebied van Zürich onder die heerskappy van
   Alemanniese hertoë. Karel die Grote trou in 771 in hierdie adellike
   familie in, sodat Zürich 'n Karolingiese besitting word. Ondanks 'n
   aantal legendes het Karel nooit besoek aan Zürich afgelê nie.

   Met die splitsing van die ryk volgens die Verdrag van Verdun word
   Zürich in 843 'n deel van die Germaanse deelstaat onder Lodewyk die
   Duitser. Lodewyk laat aan die oostelik kant van die voormalige Romeinse
   kasteel 'n palts oprig en stig 'n nonneklooster, wat deur sy seun Karel
   die Dikke in 874 uitgebrei en van 'n pragtige kerk, die huidige
   Fraumünster-kerk, voorsien is.

   Vanaf die 12de eeu word die dorp uitgebrei; in 1218 kry Zürich
   stadstatus as Duitse Ryksstad. Alhoewel die stad oor sy eie
   administrasie beskik, probeer ook die abdis van die Fraumünster en die
   plaaslike adel die gesag oor Zürich uit te oefen. Na die oprigting van
   die stadsmuur begin 'n aantal bedelordes, soos die Augustyne,
   Dominikane en Fransiskane hulle in Zürich vestig en kloosters bou. Die
   sowat 9 000 inwoners, wat omtrent 1300 in die stad woon, is adellikes,
   handelaars en reglose ambagsmanne.
   Die vier groot kerke in die ou stadskern
   Die vier groot kerke in die ou stadskern

   Tydens die 14de eeu dring ook die ambagsmanne aan op hul eie
   verteenwordiging in die stadsregering, wat grotendeels deur welgestelde
   koopmans en 'n klein groep edele ambagsgesinne soos goudsmede oorheers
   word. Die rewolusie van die gildes, wat in hierdie tydperk 'n tipiese
   verskyning in die stede van die Duitse Ryk is, word in Zürich ook deur
   die adellikes gesteun. In 1336 word die leier van die opstand, die
   ridderseun Rudolf Brun, burgemeester van Zürich. Sy nuwe bedeling lei
   tot die vestiging van 'n stadsraad, wat nog steeds deur adellikes en
   koopmans oorheers is, maar waarin nou ook die dertien politiese gildes
   van die ambagsmanne verteenwordig is. Hierdie stedelike grondwet geld
   tot in die jaar 1798.

[wysig] Gildearistokrasie

   Die voormalige lede van die stadsraad, wat Zürich as bannelinge moet
   verlaat, kom 'n rukkie later in opstand teen Zürich, en saam met die
   adellikes van die nabygeleë stad Rapperswil begin hulle 'n
   burgeroorlog. Aangesien ook ander stede soos Basel, Straatsburg,
   Freiburg in die Breisgau en Breisach saam met die huis Habsburg
   vyandelik optree teen Zürich, sluit Brun op 1 Mei 1351 'n ewige verbond
   met die Switserse Konfederasie.

   Tog is daar ook lede in die stadsraad wat eerder nouer bande met die
   huis Habsburg wil hê. Uiteindelik slaag Zürich daarin om sy politieke
   rol as 'n outonome stad in die Duitse Ryk te vestig. Sy nuwe bedeling
   maak voorsiening vir 'n Klein Raad, waarin die adel, koopmans en
   ambagsmanne verteenwordig is en wat as die stadsregering dien, en 'n
   Groot Raad of Raad van Tweehonderd. Die lede van die twee rade is
   lewenslank verkies en maak van Zürich sodoende 'n soort
   gildearistokrasie.

   Die groter rol van die ambagsmanne lei tot die agteruitgang van die
   uitvoernywerhede en die handel. Die gildes strewe eerder daarna om die
   omliggende gebiede as markte vir die stedelike produkte en verskaffers
   van natuurlike hulpbronne en graan te wen. Die uitbreiding van Zürich
   se heerskappy in die eerste helfte van die 15de eeu ontketen 'n konflik
   met Schwyz en ander kantons.
   Die Ou Raadsaal van Zürich
   Die Ou Raadsaal van Zürich
   Die Hard-toring, die oudste gebou in Zürich
   Die Hard-toring, die oudste gebou in Zürich

   Eers met die verowering van die Thurgau in 1460 en in die Waldshuter
   Oorlog (1468) kies Zürich weer die kant van die Switserse konfederasie.
   Zürich word 'n sogenaamde voorstad (Vorort) van die konfederasie en
   vergroot sy gebied steeds verder, onder meer met die stede Winterthur
   (1467), Stein am Rhein (1459/84) en Eglisau (1496).

   Die posisie van Zürich in die konfederasie word tydens die Boergondiese
   Oorlog aansienlik versterk. Die vernaamste middeleeuse burgemeester van
   die stad, Hans Waldmann, haal as 'n bekwame leëraanvoerder en diplomaat
   die oorwinning oor hertog Karel die Stoute, een van die magtigste
   Europese heersers tydens die 15de eeu.

   Ondanks sy buitelandse sukses word Waldmann die slagoffer van 'n
   binnelandse komplot en 'n opstand van die landelike bevolking. In 1489
   is hy tereggestel.

   Zürich bevorder in die konfederasie nou weer die belange van Habsburg,
   terwyl die stad Bern as 'n bondgenoot van Frankryk optree. Die voorneme
   van die Duitse keiser Maximiliaan om die konfederasie weer nouer aan
   die ryk te bind lei tot 'n afkeer van die huis Habsburg. Zürich neem
   deel aan die Swabiese Oorlog van 1499. Tydens die gevegte in
   Noord-Italië in die tydperk tussen 1500 en 1522 word Zürich die sentrum
   van die konfederasie.

[wysig] Reformasie

   In 1519 word Ulrich (Huldrych) Zwingli as predikant in die Grossmünster
   van Zürich benoem en begin na 1523 geleidelik met sy reformatoriese
   werk. In die jaar skryf Zwingli sy godsdienstige opvattings in 'n
   eerste geloofsbelydenis neer. 'n Toenadering aan die gedagtes van die
   Duitse reformasie blyk in 1529 tydens die Marburgse Godsdienstige
   Gesprekke tussen Luther en Zwingli nie wenslik te wees nie.

   Die stad onteien die kloosters en beheer die kerk, skole en armesorg.
   Die omvangryke kloosterlike grondbesit verseker dat Zürich se burgers
   tot in die 19de eeu geen belasting hoef te betaal nie. Ook die feodale
   strukture van die landbou word hervorm, alhoewel die maatskaplike en
   ekonomiese posisie van die plattelandse bevolking nog steeds swak bly.

   Die katolieke gebiede bied gewapende weerstand teen die uitbreiding van
   die reformasie. Zwingli sneuwel in 1531 in 'n geveg naby die stad
   Kappel.

[wysig] Zürich as aristokratiese stadstaat

   Die ou stadskern van Zürich en die Limmatrivier
   Die ou stadskern van Zürich en die Limmatrivier

   Die skeiding van die Switserse konfederasie volgens godsdiens duur in
   die 16de eeu voort. Zürich onderhou noue betrekkinge met die
   gereformeerde stede van Suid-Duitsland, Genève, Mulhouse (Mühlhausen)
   en Straatsburg en verleen aan hulle ook militêre bystand. Zürich groei
   tot een van die sentra van die calvinisties-gereformeerde beweging, en
   die godsdienstige vlugtelinge uit Frankryk (Hugenote) en Ticino, wat
   nuwe vaardighede en kennis saambring, lewer 'n belangrike bydrae tot
   die ekonomiese en kulturele opbloei van die stad. Hulle gee onder meer
   die aanleiding tot die oprigting van 'n tekstielnywerheid in Zürich.

   Tydens die 16de en 17de volg die stadsraad en burgerskap 'n
   aristokratiese en absolutistiese beleid. Nuwe burgers moet steeds aan
   meer voorwaardes voldoen om in Zürich aanvaar te word. Onder die indruk
   van die Dertigjarige Oorlog (1618-1648) word die stad versterk. Met die
   erkenning van die Switserse onafhanklikheid van die Duitse Ryk in die
   Vrede van Wesfale in 1648 verander die stad sy amptelike naam van
   Reichsstadt Zürich na Republik Zürich.

   Aangesien Zürich as die beskermheer van die Switserse protestante
   optree, ontlont die godsdienstige spannings dikwels in gewapende
   konflikte met die katolieke stede en kantons van Switserland.

[wysig] Zürich in die 18de eeu: "Athene aan die Limmat"

   Die 18de eeu is 'n bloeitydperk van die kulturele lewe in Zürich, veral
   danksy 'n groot aantal verenigings, waarin vry gedebatteer en geskryf
   kan word. In hierdie periode is daar reeds plaaslike koerante, wat
   weekliks verskyn. Die Zürcher Zeitung, wat in 1780 gestig is, bestaan
   nog steeds en word sedert 1821 onder die naam Neue Zürcher Zeitung
   uitgegee. Ook Vrymesselaars speel 'n belangrike rol.

   Die gedagtes van die verligting verwerf in Zürich, anders as in
   Wes-Switserland en Bern, nie slegs danksy Franse invloede bekendheid
   nie, maar raak veral deur Duitse, Nederlandse en Engelse filosowe
   gewild. Die literatuurkritikus en professor in geskiedenis Johann Jakob
   Bodmer is die dosent van 'n aantal studente, wat later self bekende
   filosowe en kunstenaars word, soos byvoorbeeld die skilder Johann
   Heinrich Füssli en die pedagoog Johann Heinrich Pestalozzi.

   Bodmer se verbintenis met Jean-Jacques Rousseau bevorder die
   uitbreiding van Rousseau se filosofiese gedagtes in Zürich, tog word
   die stad se administrasie nouliks deur die nuwe filosofie geraak. Die
   stad word deur 'n klein aantal burgerlike gesinne oorheers. Die 18de
   eeu is 'n tydperk van ongekende vrede vir Zürich, en veral die
   welgestelde families, wat as groothandelaars in die sy- en katoenbedryf
   optree, trek voordeel uit die politieke stabiliteit, die internasionale
   handelsbetrekkinge en lae belasting.

[wysig] Ekonomie

   Nywerhede in die stadswyk Oerlikon
   Nywerhede in die stadswyk Oerlikon
   Switserse effektebeurs in Zürich
   Switserse effektebeurs in Zürich

   Zürich is die hoofkwartier van die Switserse bankbedryf met 400 banke
   (waarvan 95 filiale van buitelandse banke) en staan bekend as 'n
   eersterangse finansiële sentrum. Danksy die tradisie van die Switserse
   bankgeheim is Zürich se banke ook die belangrikste verskaffers van
   buitelandse bankdienste. Naas die nasionale bank van Switserland, die
   Schweizerische Nationalbank, en die twee grootste Switserse banke
   Crédit Suisse en UBS is daar 'n groot aantal kleiner banke. Zürich
   huisves ook die Switserse effektebeurs (Zürcher Börse), die vierde
   grootste ter wêreld, en is die belangrikste sentrum van die
   internasionale goudhandel.

   Tans is die tersiêre sektor saam met die administrasie en die tersiêre
   onderwysinstellings die belangrikste werkgewers in Zürich, terwyl die
   tradisionele nywerhede nou 'n kleiner rol speel. Desondanks het groot
   internasionale ondernemings uit die tegnologiese sektor soos Siemens,
   General Motors, Dow Chemical, IBM en ABB dogtermaatskappye in die stad
   gevestig. Die vernaamste nywerhede en dienste is assekuransies (met
   onder meer Swiss Re), toerisme, masjienbou, tekstiele, handel en
   verskeie ligte nywerhede. Die dienstesektor verskaf werk aan meer as
   driekwart van Zürich se beroepsbevolking.

   Lae belastingtariewe, hoogs geskoolde werknemers, die sentrale ligging
   in die hartland van Europa, die hoë lewensstandaard en besondere
   lewenskwaliteit maak van Zürich 'n geskikte plek vir internasionale
   ondernemings. Die per-capita-inkomste in Zürich is die hoogste in
   Europa en verseker 'n groot navraag na luukse produkte, alhoewel die
   werkloosheidsyfer met 4,5 persent hoër is as die gemiddelde syfer van
   Switserland.

   Die Groter Metropolitaanse Gebied van Zürich met sowat drie miljoen
   inwoners, 140 000 ondernemings en 1,4 miljoen werknemers vorm die
   ekonomiese sentrum van Switserland.

[wysig] Klimaat

   Die gemiddelde temperature in Januarie en Julie is respektiewelik -0,5°
   en 17,5°C. Die gemiddelde jaarlikse reënval is 1 142 millimeter.

[wysig] Demografie

   Volgens 'n amptelike skatting het Zürich in 2005 370 000 inwoners,
   waarvan twee derdes Switsers is. Die grootste groepe buitelanders is
   Duisers (18 000), Italianers en immigrante uit Serwië en Montenegro.

   Die meeste inwoners is Rooms-Katolieke of gereformeerde Christene.

   Die agglomerasie van Zürich, wat 'n aantal voorstede insluit, het tans
   920 000 inwoners, terwyl sowat 1,4 miljoen mense in die groter
   metropolitaanse gebied woon.

[wysig] Onderwys en tersiêre instellings

   Die hoofgebou van die ETH Zürich
   Die hoofgebou van die ETH Zürich

   Zürich staan bekend vir sy talle akademiese en ander
   onderwysinstellings. In die 19de eeu word die Eidgenössische Technische
   Hochschule (ETH) en die Universiteit van Zürich gestig, wat vandag
   albei instellings van wêreldfaam is.

   Ander bekende instellings is die Hochschule für Gestaltung und Kunst
   Zürich · Hochschule für Musik und Theater Zürich · Hochschule für
   Technik Zürich · Hochschule für Wirtschaft und Verwaltung Zürich ·
   Hochschule für Angewandte Psychologie Zürich · Hochschule für Pädagogik
   Zürich· Hochschule für Heilpädagogik Zürich · Hochschule für Soziale
   Arbeit Zürich · Internationale Schule für Touristik AG ·
   Universitätsspital Zürich · Psychiatrische Universitätsklinik Zürich
   ("Burghölzli") · Freud Institut Zürich en die Technopark Zürich.

   Hierdie artikel is gekies as 'n voorbladartikel. Klik gerus hier vir
   meer inligting.
   Kategorie: Switserland

