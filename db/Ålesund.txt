Ålesund


                                             Ålesund
                                          Kaart                      Wapen

                                                Ligging in Møre og Romsdal

                                           Land                    Noorweë
                              Provinsie (Fylke)            Møre og Romsdal
                                     Koördinate       60° 23' N, 05° 20' O
                                     Stadstatus                       1848
                                   Oppervlakte:
                                       - Totaal                   98 vk km
                              Hoogte bo seevlak                        1 m
                                     Bevolking:
                                - Totaal (2008)                     41 833
                           - Bevolkingsdigtheid                  427/vk km
                                        Tydsone               UTC +1 (MET)
                                   Burgemeester        Bjørn Tømmerdal (H)
                              Amptelike Webwerf         alesund.kommune.no

   Ålesund is 'n stad en munisipaliteit (Noors: kommune) in die Noorse
   provinsie (fylke) Møre og Romsdal, sowat 236 kilometer noordoos van
   Bergen, met 'n oppervlakte van 98 vierkante kilometer en 41 833
   inwoners (2008).

   Ålesund is 'n seehawe en staan onder meer bekend vir sy unieke Art
   Nouveau-boustyl met torings, toringspitse en fantasieryke versierings
   op sy fasades. Ålesund het sy boustyl aan die verwoestende brand van
   die jaar 1904 te danke wat die hele stadsentrum vernietig het. Die jong
   Noorse argitekte, wat by die heropbou betrokke was, is deur die destyds
   moderne Art Nouveau-boustyl asook nasionale en nasionaal-romantiese
   impulse beïnvloed.

   Ålesund het sodoende 'n unieke plek in die Noorse
   argitektuurgeskiedenis en het saam met ander Europese stede soos
   Glasgow, Nancy, Wene, Barcelona, Brussel en Riga in die Réseau Art
   Nouveau Network saamgesluit, 'n vereniging van stede met beduidende
   kwartiere en geboue in die Art Nouveau-styl.

[wysig] Geskiedenis

   Ålesund in die winter van 2005
   Ålesund in die winter van 2005

   Die eerste historiese verwysing na Ålesund dateer uit die middel van
   die 15de eeu toe Bergense koopmans die nedersetting as 'n seehawe op
   hulle roete na die noorde gebruik het. In 1848 het Ålesund stadstatus
   gekry. As een van die beduidendste visseryhawens in Noorweë en die land
   se grootste uitvoerhawe vir stokvis het die stad vinnig gegroei.

   Snags op 23 Januarie 1904 het 'n verwoestende brand groot dele van
   Ålesund in 'n puinhoop verander. Die brand, wat deur 'n omgegooide
   petrollamp veroorsaak is, het sestien ure lank gewoed en 850 houthuise
   vernietig. Net een mens het sy lewe verloor, maar meer as 10 000
   inwoners is dakloos gelaat.

   Die heropbou van Ålesund is onder meer deur die Duitse keiser Wilhelm
   II, 'n gereelde besoeker aan Noorweë, gefinansieer. Die Duitse monarg
   het onmiddellik ná die ramp hulpvoorrade soos lewensmiddele,
   medikamente en boumateriale na Noorweë gestuur. Die Duitse skepe het
   ook as eerste noodbehuising vir dakloses gedien.

   Die stad is binne 'n tydperk van sewe jaar met steengeboue herbou wat
   deur twintig boumeesters en dertig Noorse argitekte ontwerp is. Die
   Noorse argitekte het hul opleiding vooraf in Trondheim en Berlyn gekry
   en inspirasies van dwarsoor Europa opgeneem. Ter ere van die Duitse
   keiser dra een van Ålesund se strate nog steeds die naam Keiser Wilhelm
   Gate.
   Kategorie: Noorweë

