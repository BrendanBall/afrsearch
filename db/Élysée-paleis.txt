Élysée-paleis


   Die Élysée-paleis [eli'ze] (Frans Palais de l'Élysée) is die ampswoning
   van die Franse Staatspresident en vernoem na die nabygeleë
   Champs-Élysées in die middestad van Parys. Die paleis lê noord van die
   Seinerivier in 55, rue du Faubourg-Saint-Honoré in die 8de
   Arrondissement van Parys - digby die Avenue des Champs-Élysées en die
   Place de la Concorde.

[wysig] Geskiedenis

   Die hoofingang van die Élysée-paleis
   Die hoofingang van die Élysée-paleis
   Die poort van die paleis se tuin
   Die poort van die paleis se tuin

   Die paleis is tussen 1718 en 1722 volgens 'n ontwerp van die argitek
   Armand-Claude Mollet gebou, wat die erf tevore aan die graaf van
   Evreux, Henri-Louis de la Tour d'Auvergne, verkoop en die opdrag gekry
   het om 'n nuwe paleis vir die graaf op te rig.

   Ná die graaf se afsterwe in 1753 het Jeanne-Antoinette Poisson, beter
   bekend as Marquise de Pompadour, die destydse geliefde van die Franse
   koning Lodewyk XV, die paleis gekoop en dit aan die binnekant deur haar
   argitek stylvol laat renoveer. Die tuin is aansienlik vergroot en van
   kolonnades, tuinhuise en 'n doolhof voorsien. Die Marquise het die
   Élysée-paleis in 1764 aan die Franse koning vererf.

   Die paleis was nou in besit van die Bourbon-dinastie en het aanvanklik
   as gastehuis vir ambassadeurs en later as 'n kunsgalery vir skilderye
   gedien. Tussentyds het koning Lodewyk XV die paleis aan 'n bankier
   verkoop; sy kleinseun koning Lodewyk XVI het dit egter teruggekoop en
   dit aan sy niggie, die hertogin van Bourbon, geskenk.

   Met die omverwerping van die monargie in 1792 as gevolg van die Franse
   Rewolusie en die inhegtenisneming van die hertogin in April 1793 het
   die paleis, wat nou Hôtel de Bourbon genoem is, leeg gestaan en as
   bewaarplek vir gekonfiskeerde kosbare meubels van emigrante en
   gevangenes gedien. Die hertogin het die paleis vier jaar later
   teruggekry, maar weens haar emigrasie na Spanje aan die gesin van 'n
   ondernemer verkoop, wat dit vir sy opspraakwekkende feestelikhede
   gebruik het.

   In 1805 het Joachim Murat, die swaer van Napoléon Bonaparte, die paleis
   gekoop en omgebou. Nadat Murat in 1808 deur keiser Napoléon tot koning
   van Napels verklaar is, het die keiser die gebou oorgeneem en herdoop
   tot "Élysée-Napoléon-paleis". Ná sy egskeiding enkele maande later het
   hy die paleis egter aan sy gewese vrou, keiserin Joséphine, oorgelaat.
   In 1812 het Napoléon die paleis weer self in besit geneem en hier twee
   jaar later, kort voor die ondergang van sy keiserryk, sy akte van
   troonsafstand onderteken.

   In 1816 het die Bourbone-dinastie die paleis weer in besit geneem.
   Koning Lodewyk XVIII het die Élysée-paleis aan sy neef
   Charles-Ferdinand, hertog van Berry oorgelaat, wat hier saam met sy
   eggenote Maria Karolina van Bourbon-Sisilië ingetrek het. Met sy
   afsterwe net vier jaar later het Lodewyk Filips, die laaste Franse
   koning tussen 1830 en die Rewolusie van Februarie 1848, die paleis
   oorgeneem.

   Die Nasionale Vergadering van Frankryk het in 1848 'n dekreet uitgereik
   waarvolgens die paleis die ampswoning van die toekomstige presidente
   van die Tweede Franse Republiek sou wees. Net vier jaar later het die
   republiek weer tot 'n einde gekom, toe Lodewyk Napoléon Bonaparte, 'n
   neef van Napoléon I en die eerste verkose president, homself tot die
   keiser van 'n nuwe Franse keiserryk verklaar het. Toe hy in 1870
   gedurende die Duits-Franse Oorlog deur die Duitsers gevange geneem is,
   is hy in Frankryk afgeset en die Derde Franse Republiek uitgeroep.
   Alhoewel die eerste Staatspresident van die Derde Republiek, Adolphe
   Thiers, die paleis nog nie heeltemaal vir sy amptelike bedrywighede kon
   gebruik nie, het die Élysée sedert 1873 steeds as die Franse Presidente
   se ampswoning gedien.

   Op 22 Januarie 1963 is die Élysée-verdrag deur generaal Charles de
   Gaulle en die Wes-Duitse Bondskanselier Konrad Adenauer hier
   onderteken.

[wysig] Eksterne skakels

     * Die amptelike webwerf van die Franse President se Kantoor

   Kategorieë: Argitektuur • Parys

